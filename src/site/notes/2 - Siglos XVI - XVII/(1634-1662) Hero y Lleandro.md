---
{"dg-publish":true,"permalink":"/2 - Siglos XVI - XVII/(1634-1662) Hero y Lleandro/","tags":["#Siglo_17","central","Antón_de_Marirreguera","escrito","Carreño","poema"]}
---

[link](https://asturies.com/cavedaynava/hero.txt)
[link](http://bdh-rd.bne.es/viewer.vm?id=0000266393&page=1)

Aunque los vieyos somos enfadosos,
Si nos dexen falar , remocicamos;
Y más cuando los cuintos son gustosos
Q'entoncia n'ellos mismos nos gociamos .
Fincando el pie y alzando perezosos
La cabeza, melgueros empezamos,
A decer cabo el fumo estos arruelos
Que nos solín contar nuestros agüelos.

 ¿ Mas q' importa si ye la xente tala
Que unu tuerce el focicu par' un llado, 
Fai otru bulra de lo que se fala,
Esperézase el otru y enfadado
Un cuinto saca ó fala d'alcabala
Dexando un home per desesperado. 
Sin mirar que los cuintos de los vieyos 
Lles más veces aparen en conseyos ?

 Agora que cenamos les castañes,
Pulgá para almorzar pe la mañana,
Y cuntarevos coses tun extrañes
Si Dios me tiene aqui cabeza sana,
Q' abluquen d' escuchallo les montañes ;
Ye un cuinto de un galán y una galana . 
Quitáime de delantre isti tariego,
Yapurriime acá lleña , y facé fuego .

______________________


 Hay allá n' esa tierra de los Griegos
Una gran población á maravía
Do están los homes sin desasosiegos 
Y más q' acá los grandes de Castía
Comen y beben bien, y son viviegos ,
Y delguno yos gana na chiflía ;
Porque yos dá la tierra muncha vianda , 
De centenu , maíz , trigu y escanda .

 Les parres dányos vino á cantarades 
Son la fruta más ruin melocotones
Les tierres de barbechu y non vinades
Con cercos de ñaranxos y llimones 
Siempre de suyo están bien abonados , 
Y en fin , al añu dan tantes pasiones 
Y revicia el ganadu tantu en elles , 
Q antes de un añu paren les nuvielles .

 En efetu : ye tierra de sostancia 
Y todo aquello tien que non s' escusa . 
A1 agua que tamién ye d' importancia , 
Non i llega la fuente Garatusa , 
Y el pescadu q' en toda la distancia
Del Elespontu añida , allí se enfusa .
Isti cierra la tierra per un llado , 
Como el d' Aboñu acá pintiparado .

 El mayoral d' aquesto que me oyéstes, 
Home de bon calter y bona mena , 
Galantió gayaspero y fexo fiestes , 
A una diosa de suyo non muy buena ; 
Lliviana , revoltosa , en fin , d' aquestes 
Que el amor soxetara en so cadena , 
Ducha en treveyos , ducha en esperencia , 
Sin vergüenza maldita y sin concencia .

 Una fía d' aquisti señoratu
Xentil á maravía y delicada . 
Que por guapa non llega al so zapatu 
La más gayarda y bien aderezada , 
Convierte al que la mira en insensatu , 
Dexa á la más hermosa rebaxada . 
Pos esta misma con aquestes señes , 
A unes fiestes salió con otres ñeñes .

 Unos pocos de pelos revoltiados
Llevaba na mollera entretexidos ; 
Los de los llados muy ensortíados ; 
Los que iben per detrás muy esparcidos 
Para abaxo esguilaben enramados
Llargos , crespos y bien abastecidos , 
Y costazos , cintura , alfoz y saya 
Tapaben sin, dexar una migaya .

 El pescuizo dericho y bien sacado 
Rodiaba de un llistón de fines plates , 
Y por cima del xugón desabrochado
Un seno descubría de pures ñates
Que non valen cabo illi ni un cornado . 
Trapos de ñeve , de coral granates . 
Ñunca viestes pescuizo más llozano
Podía comello ansi cualquier cristiano .

 Cortadura reciente, y no otra cosa, 
La boquina al abrise parecía:
Non quiero comparalla co la rosa 
Lo dicho dicho ; y más cuando quería 
Sonríse un poco afable y cariñosa , 
Lo blanco de los dientes relucía . 
Y con ellos se rín los papiquinos 
Faciendo y desfaciendo pucherinos .

 So cara yera blanca á competencia 
Con la lleche y la ñeve ; cexa arqueada
Tenía y güeyos negros ; la concencia 
Non gana á la ñariz en axustada
Les vidayes tamién en avenencia 
Están co la barbina afuracada 
Melindrosa, alegrica y pequeñina 
Fai xuegu con el todo la boquina .

 ¿ Qué tuvo que ver l' otra mentecata
Que dicen q'era fresca com' un oro, 
Si codició volvese en una xata 
Para poder folgase con un toro , 
Nin 1' otra todavía más insensata . 
Que se echó so la espada sin decoro 
De pedir para fello la llicencia. 
Nin Píramo , nin Tisbe , nin llucrencia ?

 Nin l' otra que so padre la guardaba 
Ena torre de fierro muy severo
Que en granicos de sol la solliviaba
Xupiter q' era dios muy braguetero ; 
Ni aquella que los home amudaba
Cual en llobo cerval , cual en carnero , 
Con ésta que ya sube á los balcones 
A ver como lo fan los farfantones ?

 Tañenon d' una parte les trompetes, 
Y en esto salen munchos cabayeros 
Faciendo los caballos mil corbetes
Y todos aquitaben los sombreros . 
Los llacayos vestidos de rivetes 
Facín lo que los amos aloyeros ; 
Lluigo salió galán y rifaldado , 
Lleandro é nes sos gracies enfotado.

 Non lu viera la ñeña fasta agora ;
Y al pasar , que pasó so los balcones ,
Y echó 'l güeyu melgar á la señora , 
Estirando el piscuezu y los talones 
Estevo un pocu ansina , y diz : -" Mal' hora ; 
Quian pudiera faláte dos razones 
Cerca del to calter que me tien muerto:
Fixéramos quiciás dalgún concierto" .

 Echóse andar muy fora de sentido , 
Como aquel que d'un palo está ablucado:
Perdió les riendes , y el rocín erguido 
Revoltióse , y apúnxolo d' un llado .
Tornó á miralla , y viéndolu embebido , 
Dixo el criau : - Señor , vas descuidado 
Asotripóse y dio una sofronada 
Y esperó al toru , puestu é na estacada .

 Soltanon un gran toro melenudu 
anchu de pechu , escasu de trasera , 
Cara arremolinada  y tan sañudo 
Q' á cualquier espantaba na carrera 
Y con ser tan  vultable y tan membrudo 
Corría como la corcia  más llixera , 
Y pegando con unos farfantones 
Esfregó con los cuernos sos calzones .

 Lleandro que lu ve cuerre á buscallo , 
Y atáyalu con rabia tan canina 
Q' era emposible que dexás topallo . 
Según que pa Ferillo s'antaína . 
Baxa la testa el güe pa escorripiallo , 
Y al alzalla topó la llanciquina
Enclavada e' nos miollos tan fundida, 
Que sesos y alma echó pe la ferida .

 Mató ansí cinco toros y acabóse 
La fiesta sin facer seña nenguna . 
Baxó la ñeña y el galán posóse , 
Y  acompañóla por probar fortuna . 
Yo pienso q' ella , p' hácia sí folgose 
De bellu cavo si , que ño hay delguna
Si quier bien, q' á les dures ó apretades , 
Non i ximielguen lluigo les corades .

  El pidiói pel camín que i dies llicencia 
Para falái non se que razonciques ; 
Co la cabeza fexoi avenencia , 
Como quien diz : - "facéi lo que sopliques" :
-"Ya que yes diosa , ten de min clemencia,
(Dixoi Lleandro entós) y ñon pobliques 
Con to desdén que ríes de mió pena ;
Correspondi á mió amor enhorabuena " .

 La propuesta gustói ; y hacía les huertes , 
Dond' ella lu citó , dixo que iría , 
Y al hora señalada abrió les puertes 
Y á la ocasión tamién .Meyor faría . 
En pensar que les cuites son muy ciertes 
Para la probe que en amor confía ; 
Y para aquella que apenzando a rise . 
En torciendo el mandil vien á rendise .

 Dixo Lleandro : -" Ñeña soberana ,
Dichosu yo si tu non fores diosa , 
Que siéndolo non puedas ser humana ,
Nin ,amo tal facer por mí una cosa . 
¡ Quien te viera muyer y menos vana !
Fores entoncies menos rigurosa 
Y un pocu más melguera y amansada , 
Te dexáres de min ser adorada .

 "Lo que está de la parte d' isti río
Que pe la mar se mete sobervioso
Y un islai fái , entero todo hé mío:
Un prencipado ye maravioso . 
De ñaves y galeres  yo te fío .
Que soi del mundo yo el mas poderoso :
Tómalo todo y mira agradecida, 
Que con ello te doi l'alma y la vida "

 Ella ansina i respuende muy cortesa
-" Mió pá diz , que mió madre fói Diana ,
Y que quixo la sirvía d abadesa , 
O como acá se diz , de capellana :
Tú tienes según veo mucha priesa ,
Porque me ves ansi zaragozana ; 
Pero hé mester que al ídolu consultes , 
Y estar de lo q' él diga á les resultes "  .

 -" ¡ Oh ! pos si nos agüeros reparamos , 
Dixo Lleandro , ñunca xenerosa 
Te folgarás conmigo , ni en tos manos 
Apretarás les mies gasayosa . 
Ni habrá para nos dicha; son tiranos 
Los dioses y non quieren esta cosa . 
Ten ánimo y ascucha aquesta traza ,
Y verán que non pueden fenos vaza  .

 "Yo ñado que so plasmo de la xente ; 
Y Traspaso el mar , y salgo á la ribera ;
Para somorguiar soi excelente . 
Pon un candil en una gatilera ,
Cuando non fués la noche relluciente ;
Y en viéndolu yo arder e na mortera ,
Ñadando verné aquí y platicarémos , 
Y lo que fos razón solo farémos .

 "Con esto plaza pases d' onestíca :
Munches hay que lo entamen de pequeñes 
Por saber de que modu e1 amor pica, 
Y fácense más fresques y aguileñes .
Ñon me lo querrás crer : ye cosa rica, 
Velles andar alegres y risueñes , 
Falatibles , folgades , lliberales , 
Gasayoses , melgueres , fegadales ".

 Arrascando una mano y pensatible 
Hero sospira y diz : - "Non sé que faga: 
Determináme é cosa muy terrible; 
Non me determinar ye mala paga 
A quien ruega humildoso y avenible . 
Faga el fadu ó la fada lo que faga :
Hivos con Dios , y doivos por respuestes 
Que faré los conseyos que me diestes ".

 Illi que vió el negociu en tal estado 
Non quixo gurgutar d' agradecido :
Gayasperu, melosu y humildado 
Del amor y so dicha poseido , 
Mirando de soleta pel de llado 
Diz i tienru : " -Mio flor , estó embebido " .
Y d' alabar so suerte nunca acaba , 
Q' el que tien menester todo lo alaba .

 Con requilencies vase, y ella queda 
Como fuera de sí medio ablucada . 
Y sospira , y exclama : - No hay quian pueda 
Sofrir la pena que me tien bastiada . 
El corazón de dientro non da queda 
Y dizme , ¿ qué fixiste , desbardiada ?"
Más deso más alantre falaremos
Que aún ahora non sé lo que farémos .

 Ella cobarde y triste estuvo queda 
Tres nuiches sin querer determináse ; 
Más á la cuarta dixo : -" 'No hay quian pueda 
Esperar otra nuiche sin fináse . 
La vida non se mierca con moneda 
Que á ser ansí cualquier podía llibrase . 
Si non fago esto , muero . " Y allumando 
Arrimada al candil quedó amechando .

 Lleandro  q' atisbó la lluz ardiendo , 
Lla ropa quita . Y como gaviota 
Les foles co los brazos va batiendo 
Tan solamente en so ñadar s' enfota ;
Y como bien fogosu , va perdiendo 
Lles fuerces porque el fuelgo se i acorta ; 
Y al llegar que llegó á la veriquina , 
La mano i apurrió la rapacina .

 Abrazólu y llevólu pe la mano 
A so celda , que d' esto tenia fama ; 
Y él fiéndose que ha frio , diz ufano :
- " Yo non to calentar fasta na cama ". 
Que non lo fai por eso ye bien llano ; 
Echar solo el gavitu , ansi se llama . 
Ella llevólu entós al llechicicu , 
Y dixoi que cenás un vocadicu .

 Arrespondiói : - " Non tengo cenar cosa :
Vente aqui cabo min ; lo demás calla " ,
Hero tapó la cara vergonzosa , 
Toda temblando . Al ir desabrochalla 
Dexó cayer los brazos viciayosa , 
Y dixo : - ¿Aquella lluz ? Por Dios ; matalla ,
¿ Que ye  de min  . . . . . Lleandro ,  ¡ que me muero !
Isti ye de mió vida el fin postrero "  .

 Y non fue tal , que nunca más contenta , 
Con so amigu dormió á la pata llana , 
Y al alba dispertando soñolienta ,
Dixo : - Cuirpo de tal ! ¿non sia mañana . . . . . ? 
Bona la fixe entós ". Va dormilienta 
Y abriendo un poqueñín una ventana ,
Era tan claro q'iba ya la xente 
Cad' un al so llabor muy dilixente .

 Ella dixo á Lleandro : -  " Mira , amigo ,
Puedes estáte aquí sin dalgún vete . 
Mió pa non vien acá falar conmigo :
Miós dames allá están en mió retrete . 
Voi veles : lluigo torno á estar contigo ; 
Fasta la nuiche , que querrás volvéte ; 
Y si te quies quedar puedes quedáte : 
Faré lo que pudiés por contentáte " .

 Todu'l día pasanon en cuenticos 
En sín dexar correr el tiempu en vano ;
Comerín ( claro está)  sos vocadicos , 
Y falando echarín tamién per mano 
De entre medies dalgunos traguecicos ; 
Al cerrar de la nuiche lo dexano 
Y nadando Lleandro, la mar pasa, 
Llegando sanu y salvu fasta casa .

  De la segunda vez que la lluz mira ,
Arróxase á la mar sin facer cuenta
Que fola sobre fola allí satíra . 
En medio lu coyó una gran tormenta 
Y ño hay quian del se dolga anque sospira ;
Si se quier esforziar , ya lu fallenta 
La fola y lu combate hácia la peña , 
Y al baxase'lu arrastra pe la areña .

 Iba d' inchente el mar más que otres veces 
Y debió de facello arredenmente :
Estaba tan sañudu , que los peces 
Se escondienon entoncies de so frente 
Por non poder sufrir les sos braveces . 
Brama pel ríu arriba cual torrente , 
Y á la puerte dexando de so amada 
Al triste ñadador , fai retirada .

 Cuand' ella lu esperaba cuidadosa 
Parez' i que la escucha na ribera :
Sospira y lluigo llega cariciosa , 
Y diz i : - " Pasiquín , vente á la vera " 
Y como non respuende non reposa , 
Fasta q' al alba sal fecha una fiera , 
Y columbra el cadábre que moyado 
Estaba á sos umbrales afogado .

 Fóise lluigo par' allí y conociólu :
Lloró en voz baxa , triste y aflixida ; 
Llevantoi la cabeza y ximelgólu , 
Y quedó col dolor despavorida . 
-Mil veces y otres mil dempués llamólu , 
Diciendo : -  ¿pa qué quiero yo esta vida ? " 
Desesperada entós , como una lloca 
Sobre elli s' arroxó desde una roca .

__________________________


 Ansí acabanon xuntos y abrazados ; 
Que los que viven mal , en mal acaben . 
Atrapólos la muerte descuidados , 
Cuando más á su salvo se gociaben .
¡ Tan triste ye el finar de enamorados 
Que l' honra y el deber guardar non saben ! 
En un sepulcru xuntos los pusienon , 
Y so historia y so amor allí escribienon .