---
{"dg-publish":true,"permalink":"/2 - Siglos XVI - XVII/(1634-1662) Diálogu Políticu/","tags":["#Siglo_17","central","Antón_de_Marirreguera","escrito","Carreño","teatro"]}
---

[link](https://asturies.com/cavedaynava/dialogu.txt)
  
BASTIÁN.- Non quixera embarazavos ,
	Xuan Suare , porque quicías
	Queréis dir para la llende
	O au Dios Vos ayudó,
	Arrima aquí la guiada ;
	Sentémonos , si te plaz ,
	Departiremos un pocu
	Y cuntarásme lo q' hay .
	El tabacu tabacu , ye cansera
	Pedítelo , claro está :
	Que como no hay un ochavu
	Farás lo que lo; demás .
XUAN.	-Sí , amigo , aquí trayo un polvu ;
        Toma d' ello y dalo acá ,
        Que por valir ya tan caro
        Non te doy para fartar.
BASTIÁN.-Esta baxa tien la culpa ,
	¿ Quién nos lo dixera hoy fay
	Diez años ? Mal haya , amén ,
	La infame ñecesidá .
	Entónces yera otru tiempo ,
	Porque non había rapaz
  	Que no abaratás moneda 
  	Como agora un capellán .
	Tal estaben los mercados 
  	Q' una vaca y un tenral
  	Valín veintidos ducados ...
  	Y eso lluigo a esgorgutar .
 	¿ Q' ha facer un probe ahora
   	Si por ello non i dan 
  	Cosa que lluzca nin preste 
  	Y eso fiado un año ó más
  	Anque quiebre les costielles
 	El botiello y la cuayar ,
 	No abarata para peches 
        Nin i llena l' agua al sal ,
XUAN. 	-Antes se ruxía q'agora
        Mandaba So Maxestá
        Fabricar otra diniro ;
        Bono fora , mas pu pa .
	Yo apuesto q 'algún señor
	Y lo ha desaconseyar ,
	Q' enfotados no hay un cuarto
	Compren de valde lo q' hay .
	Par' ellos Ye cuanto un probe
	Puede correr y ganar .
	El gochu por San Martín ;
	La lleña por Ñavidá ,
	El cabritu para Pascua .
	La cuayada por San Xuan
	La gallina , el pollu, el güevo
	La mantega , el rabadal . . .
	Y en faltándoyos con una
	Acabóse l'amista ,
	Non sabe el rey lo que pasa
	Nin ñunca lo saberá .
	Dios tenga en bona folgancia
	A so Pá , ( que si fará) ,
	Pos siempre nos quixo bien
	Y allá se lo afayará .
	En so tiempo non s'usaba
	Tanta embarcación de pan ,
	Tanto maíz como ogaño
	Entro 'n Muros y en Puntal .
	Q' embarque lo que i asobre
	Un señor no hay q 'espantar ;
	Mas compralo pe los horros
	Pa enriquecer , he maldá .
	¡ Oh , si yo me viera a soles
	Con el Rey medi' hora ó más 
	Había de llei al oido
	La cartía pe á pa .
BASTIÁN.- ¡ Xesús home ! ¿ con el Rey
	T' abis atrever Talar ?
	El pensálo solamente
	A les piernes fai temblar	
	Y al honre más entendido
	Y fará trastaviar .
	¿ Mas si falares con illi
	Que i abís de rellatar ?
XUAN.	- Había decii : - "Pos , Señor ,
	Si non quita la mitá
	De les pagues , faga cuenta
	Que nos hecha al hespital . 
	Lo que so padre i dexó 
	Bien basta para pasar ,
	Y lo que bien de les Indies
	Yo non sé lo que se fai ,
	Métialo tras de dos llaves
	Non se fíe de so Má ;
	Mire q' el furto amañado
	Al más santo tentará .
	Tome cuenta por so mano
	Que ansí facen por acá
	Los señores , y por eso
	Non pierden so calidá . 
	¿ Que sirven tantos criados ,
	Tantu diablu folgazán
	Que comen como aveyones
	La miel del so colmenar ?
	¿ Non Fora bono enviar dellos 
	Para Flandes ó Milán
	A vése con el francés ,
	Que bien menester será
	Si hay muncho , muncho se gasta :
	Lo poco suele bastar .
	Yo por mi lo echo de ver;
	Porque si en mió casa hay
	Una boroña , se come ,
	Y media suele allegar .
	Non se fíe de nenguno
	Anque sia de só Má ,
	Que aquel que s' allega al sol ,
	Por calentáse lo fai .
	Tenga cuenta co les arques ,
	Con lo q' entra y lo que sal ,
	Que si dicen munches llaves 
	Pueden quedar n' abertal . 
	De lo que pasó en Bilbao 
	Muy bien se puede acordar .
	Y de los barcos de figos
	Con que umbiaba regalar
	So Madre al Emperador ;
	Y si esto en casa se fai ,
	Los criados y criades
	¿ Qué doctrina aprenderan ?
	Siempre lo oí yo decir ,
	Y ora veo q' he verdá .
	Q' el diniro en muches manes
	Ñunca muy seguro está .
	Si tomó aquestos conseyos ,
	Yo sé que non faltará
	De so casa la cebera 
	Nin de la so bolsa el rial .
	Y si non fai lo que digo
	Puede ser que allegue á tal ,
	Que ' i asoceda lo mismo 
	Que á un agüilo de so Pa .
	Isti fó Enrique el enfermo 
	Que viniendo de caciar
	Una nuiche para casa ,
	Non afayó que cenar .
	Entre el mayordomo y él 
	Apenzaron á falar, 
	Que la caza que traía
	Con que l' habien de guisar .
	- " Señor , dixo el mayordomo ,
	 Malayá el remedio hay ;
	Que hasta na carnicería 
	Ya non me quieren fiar ".
	Llevantó al cielo los güeyos
	Llenu el Rey de señardá ,
	Y exclamó : ¡ " Que 'l de Castía 
	Ya non tope que cenar !
	O tengo remediar esto , o to perder la cuyar .
	- " Esta cena , dixo un paxe ,
	Y la q' esta nuiche habrá
	En casa del Duque de Alba ,
	¿ Serán iguales quicías ?
	Aquí falta al Rey vianda ,
	Allá tienen á fartar ,
	Y los criados son amos ,
	Y el amu famientu está ".
	- " Non será ansí, dixo el Rey ,
	Xuro á tal que non será .
	Yo porné remedio n' esto
	Los Grandes s' acordarán ,
	Y a ocupar cadún so puesto
	col escarmientu verná " . 
	Vístese entós de criado ;
	Pa casa del Duque va , 
	Y asentados á la mesa 
	Ve los sos Grandes xintar, 
	Y reíse y solazáse, 
	Y á costa del Rey folgar . 
	Unu diz : - " Me sobra tantu
	De lo que puedo gastar " ; 
	Otru - " Con mió mayorazo ,
	(Sin gaxes q' el Rey me dá ) . 
	Sobránme diez mil ducados , 
	Pa folgáme y reviciar" . 
	El Rey oyendo estes coses 
	Non quixo estáse allí más . 
	Fóise fechu un puzcalabre 
	Votando de se vengar . 
	Otru día de mañana , 
	Como quian non sabe tal , 
	Manda s'axunten los grandes 
	Allá en so Palacio Rial , 
	Y severu en medio de ellos 
	Yos empieza á preguntar :
	-" ¿ Cuántos Reyes conoceis ? " 
	Respuenden : - "Uno y no más ".  
	 - " ¿ Y vos , diz al Arzobispo 
	De Toledo, non me dais , 
	Razón de los que aquí manden , 
	De los que en Castía hay ? "
	 -" Señor , respuende el Perlado ,
	Desque me puedo acordar , 
	Yo conocí solamente 
	Al abuelo de so Pá ,
	Y á so visagüelo Enrique , 
	Y á so cuarto agüelo Xuan , 
	Y agora, á quian guarde Dios ,
	Conozo á So Maxestá ".
	-" ¿ Pos cómo, replica el Rey ,
	Siendo yo menor d' edá 
	Conozo venti en Castía 
	Y vos los puedo cuntar ? "
	- " Esos pintados, i dicen , 
	O de madera serán " .  
	- " Non , traidores , sois vosotros , 
	Los que presentes estais , 
	Que pa min quereis el cetro 
	Y para vos el mandar; 
	Dáisme de Rey el nombre ; 
	Vos teneis so autoridá .
	Pos si he cierto q' en Castía 
	Hay unu solu y nomás
	Y qu'esi solu ye Enrique ,
	Obedecei y temblá .
	Les ofenses que me feis
	Yo vos les faré pagar ;
	Todo cuanto me robastes
	Teneis ora qu' escorchar ,
	Y si non aquí el gargüero
	Vais el verdugo dar " .
	 Ansí dixo el Rey furioso ,
	Y faciendo una señal,
	Cien soldados escoidos
	Entren ena Sala Rial
	Y el verdugo col cuchillo
	Y la maza y el dogal .
	Al velos, el Arzobispo
	S'omilla á So Maxestá ,
	De pabura solliviadu ,
	Implorando so piedá .
	- "Señor, i diz ; nuestra hacienda
	Vuestra yera , ye verdá.
	Tómela ; farto con ella
	Pa remediase tenrá ;
	Pero dexénos la vida 	
	Que gran mercé nos fará ".
	- " Vivii muy enorabuena ,
	Pero dáime, ¡ voto á tal !
	Cuenta de lo que chupastes ,
	Sin salir d' aquí a la cay ".
	 Dos meses y quince díes
	Tardaron en l' axustar ,	
	Y  pe lo menos sobranon
	Para la Corona Rial
	Sesenta cuentos , con q' hubo
	Pa dos querres al empar .
	- "Fái tu , Señor, otro tanto
	Que lo que to agüilo fái ;
	Tamién tu puedes facello ,
	Y sobres como él ternás .
	Más ricos y más folgados
	Hoy los tos Grandes están .
	Si facéis bon capador , 
	Saldréis de ñecesidá ;
	Faréis guerra á la morisma ,
	Entraréis per Xibraltar ;
	Per Ceuta y per el Peñón
	Arrepuñareís á Orán .
	Tiemblarán los enemigos
	Un Rey q' en Castía hay ,
	Q' el solo puede fer guerra  
	Anque sía al Tamerlán , 
	Y garrar la Berbería 
	Pe la costa de la mar , 
	Y á Tunez y á la Goleta 
	Con Arxel y lo demás 
	Q' el católicu Fernando 
	Poseyera tiempu atrás. 
	Los Reyes antiguamente 
	Tenín menos , facín más ; 
	Porque ayudaben los grandes , 
	Lo q' agora non farán . 
	Pero , probe de min , tantu 
	Que , destraidu en falar , 
	Escurecióme de veres
	Y non to ver par' andar .
BASTIÁN.-Pardiez, la nuiche ye escura
	Y la casa lloñe está ;
	Mas col palu y les madreñes
	Seguros hemos d' andar ,
	Q' el camín ye conocido
	Sin piedes nin llamorgal .
	Y ya q' hemos dir escures
	Lleve el diablu más nos dá ,
	Estamos aqui otro poco
	Y fartános de falar.
	Como tos esplicatives
	Yo tuviera, amigu Xuan ,
	Tamien te contára coses ,
	Q' en verdá t' habín gustar .
XUAN.	-Pos diles enorabona ,
	Que bien puedes rellatar ,
	( En mió concencia lo digo)
	Delantre del preste Xuan .
BASTIÁN.-Diz que pon el Turco guerra
	A toda la cristiandá .
	Rescocéi debe tovía
	Aquella de la ñaval
	Que salió con torga en rabo
	Como por antroxo el can . 
	Diz q' antrar en Covadonga
	Y que ha de desenterrar 
	Los güesos de sos agüilos 
	Que mató Pelayo allá . 
	Bien aína lo veremos 
	Si Dios quier y á todos plaz ;
	Primero quicías d un mes 
	Da quian dará panz por paz . 
	Piensa que nos mete miedo 
	Con tanto cacaraxar ;
	Pos ñon son tanto les ñueces 
	Como ruxen en costal . 
	Echa Piernes de muy noble 
	Siendo Mahoma so pá .
	¿ Mas si el padre ye un arriero ,
	Mire el fio que será ?
	Fáise de muy gran linaxe 
	Y de la casa Otoman , 
	Aunque apenes tien en ella 
	Un bancu en que se sentar. 
	 La mayor vellaquería 
	Ye que el puercu ganapán ,
	Nos tenga la casa Santa 
	Muy soxeta al so mandar . 
	Gobiérnase per un llibro 
	Que llamen el Alcorán ,
	Y diz él que ye meyor 
	Que les lletres del Misal . 
	Miedu piensa que nos pon 
	Por llamáse Gran Sultán, 
	Cuando acá se dá isti nombre 
	Por despreciu á cualquier can. 
	Nin confiesa ni oye misa ,
	Nin se cansa en ayunar :
	Cásase con cien muyeres , 
	Gocia de elles al empar , 
	Y guárdales con capones 
	Que no i la pódian pegar . 
	Manda sobre la so xente , 
	Como mando yo al mió can , 
	Y sin dar cuenta denguna 
	Sin manera d' enxuciar 
	Lo mismo aforca los homes 
	Que s' estripalla un llimaz. 
	Ye sobervio y enfotado , 
	Quier todo el mundo mandar 
	Y con sangre de cristianos 
	Si pudiés s' habia llavar .
	Mas ñon i sale la cuenta 
	Cuando nos quier ximelgar . 
	Que pensando llevar llana 
	Nos dexa la llana acá .
	 ¡ Que brava tundia y pegaron 
	Los de Malta pe la mar !
	Ñunca la mano yos duelga 
	Nin ñunca yos falte el pan . 
	Agora el Emperador 
	Y el Pontífice Román ,
	El Polacu y el Saxón
	Todos quieren dir allá. 
	Venecia con sos galeres , 
	El de Saboya y Milán , 
	Los de Lluca y los de Písa 
	Tamién con sos fuerces van . 
	Los Préncipes Electores 
	Los de la Iglesia y lo Rial 
	Les ordenes melitares 
	En aquesta liga están . 
	Don Xuan d' Austria el esforciado 
	Yé el nombradu Xeneral :
	Con illi van cabayeros 
	De la orden de San Xuan 
	Y de Malta, q ' á los Griegos 
	Diz que se van á xuntar . 
	A la armada del gran Turco 
	Q ' en busca la ñuestra va , 
	Hay ñoticies q ' embistienon , 
	Con Pioli so Xeneral , 
	Y que ganó la batalla 
	Ñuestro Préncipe D. Xuan . 
	Más de cincuenta mil moros 
	De la armada del Sultan , 
	En isti lance se cuenta 
	Que dexaron la cuyar . 
	¡Que de morcielles faría 
	Con so sangre Barrabás !
	Mises serín escusades , 
	Pos como diz el refran ,
	" Escusa el que lleva el diablu 
	Candela para allumar " . 
	Xuro á bríos ! que si me viera 
	Al par del grande Xabaz , 
	Había quitai un vigote,
	Y con el medio caxal ;
	O con una bona porra ,
	Que pesás medio quintal ,
	Esmigayai la mollera
	Al gran puerco regular ,
	Y capálu de ñabaya
	Y colgálu d' un ñozal .
	Non pienses que lu temiera
	Anque cerca lu mirás ;
	Que so coraxe y so fuerza
	Consiste en ronques no más .
	¿ Viestes un gocho torgado
	Cuando sal de un llamorgal
	Farto de maíz y vianda
	Rellenu como un abá ,
	El llombo de media lluna
	Fcechu un arco el rabadal
	Con el rabo ensortiado ,
	Y puesto e nos pies d' atrás ,
	Que batiéndoi los cuayares
	Y afumándoi el reñaz ,
	Si se i echa una perruca
	La más ruin q' hay en llugar ,
	Amusgóse espavoridu ,
	Y non torna á espatexar ?
	Pos ansi , pintaparado
	En sin poner nin quitar .
	A mió mala concencia
	fai isi puerco Xabaz .
	Echa ronques, ye fumientu
	Cuando bien seguru está .
	Y encuéyese y non apuslla
	Si oye á danguno roncar .
	Dexémos agora al Turco ,
	Que hay más coses que cuntar .
	Unes daránte contento
	Y otres te darán pesar .
	 El Rey de Francia en Arxel
	Grande armada diz que trai :
	Unos dicen que por bien ,
	Y otros cuenten que por mal .
	Si el amor que tien al oro 
	Tuviera á la cristiandá . 
	D' otra manera les coses 
	Se nos habinn d' allugar .
	Illi ha ser siempre quien fó ,
	Lo mismo fecía so Pá.
	Con sos zunes y sos trampes
	Siempre dispuestu á atrapar , 
	Echa el cuerpu para fuera 
	Viendo España lo que fai , 
	Por ver si á río revuelto
	Algo ños puede agarrar . 
	Como ños mira enredados 
	Con el Turco , quien quicías
	Entre la verde y madura
	AIlimpianos á Milán .
	Tamién diz q' invió una carta
	Pretendiendo coronar
	Por Rey d' Asturies al fío 
	Como si aquesto caucás . 
	Ñon nos saltaba otra cosa
	Si ñon dexános sopiar
	Del fio del Rey de Francia 
	Ñon siendo Rey ñatural .
	Voto á bríos ! que los forcados , 
	Chuzos y llances q' están
	cargados de fumo y sarrio
	Los habíamos d' allimpiar ,
	Y que lo de Roncesvalles
	Acá s' había renovar .
	Les muyeres de mió tierra
	Están en pecau mortal
	Co les zaragüelles anches 
	Que s' estilen per allá :
	Han facer lo que les yegües
	Que non saben d' ensillar. 
	Y en agoliendo la siella
	Escomiencen á escociar .
	El Rey si quier, puede fello ; 
	Mas xuro que i á pesar
	Y q' ha retorcer la oreya ; 
	El tiempo nos lo dirá .
	  Si elli conociera á Asturies
	y el rinconcico que dá ,
	Bien sé yo que non lu diera
	Nin al grande Tamberlán ,
	Produz muncho bon maíz ,
	Muncho del trigo candial ,
	Muncha de la bona sidra ,
	Muncha vianda de cuyar ,
	Faba, castaña , panizo ,
	Nuez, arbeyos, mio y más ;
	Ablanes , peres , manzanes ,
	Ñisos , prunos á fartar . 
	Ya digo ; bien puede dallo , 
	Mas bien sé que 'i á pesar, 
	Y que más de cuatro veces 
	Ha querer volvése atrás .
	 Amigu , muy tarde ye :
	Sin saber un lo que fai ,
	En arrevolver el mundo 
	Hora tras d' hora se va . 
	Perdona , y hast' otra vez 
	Que volvemos falar más . 
XUAN:	  -Adios , Bastián , el domingo ,
	Que tendremos más vagar ,
	Falaremos más despacio 
	A la entrada del llugar .