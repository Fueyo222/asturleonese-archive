---
{"dg-publish":true,"permalink":"/5 - Siglo XX/(1910-1984) Romance de la enamorada/","tags":["#Siglo_20","central","Emilio_Palacios","escrito","Gijón","poema"]}
---

[link](https://asturies.com/sites/default/files/escritores/romancedelaenamorada.txt)

                                   Tú yes la cadena,
                                   yo soy el reló; 
                                   yo soy el tu amante, 
                                   tú yes el mió amor...
 
¡Mi alma, que Rosina 
pela Candelera 
yera una floriada 
manteguina fresca! 
Sos papinos teníen les llumes 
de la flor de piescal, tempranera, 
y una guinda pintaba so boca, 
que por fresca, pruía mordela. 
¡Yera lo que había 
que ver ena aldea! 
Nidia, amorosina, 
llucía, sin fachenda; 
yera encantu de moces melgueres, 
y de mozos galantes, dentera... 
En venti conceyos 
a la redondela 
no había utru encantu, 
no había otra tema, 
que Rosina llevaba la palma, 
que del caxellu yera la reina, 
Rosina, 
la fía de la molinera... 
¡Qué gorgoritinos 
facía la neña 
cuando al vientu llanzaba una copla 
ximielgando la roxa guedeya...!
¡Taba inamorada 
de Florín de Pepa! 
Mozu gayasperu, 
plantáu y de freba... 
Violu dando palos 
un día ena fiesta 
y semar de mozos 
toa la campera 
del cotarru, quedando por gallu 
sin fanfarria, sin bronques, sin temas, 
que por tal, la rapaza garbosa 
de cariñu por él, taba ciega. 
Bien lo dimostraba 
cantando ena era, 
na esfoyaza al cayer de la tarde, 
nel sallu, na andecha; 
per uquier que con elli atopara; 
por uquier dondi elli la oyera...
 
Pasó cerca un añu; 
yá'l roble dio fueya, 
de paxizo vistió la mimosa 
y tamién floreció la espinera. 
La flor de los mozos, 
llevólos la Reina... 
Y en tierra lloñe de morería 
perdió la vida Florín de Pepa.
 
Vieno la toñada 
tranquila y serena; 
la rapaza non canta ena llosa, 
la quintana ta muda en sin ella 
nin va a la esfoyaza,
nin anda a la gueta; 
yá la flor amusgóse nel güertu, 
y el rebollu quedóse en sin fueya, 
que l'ábregu triste 
llanzólu per tierra. 
Sentada en escañu, 
muda, friolenta, 
como rosa amusgá pela llume, 
con carina color de la cera, 
así ta Rosina, 
da tristeza vela...
¡Taba inamorada 
de Florín de Pepa...! 
No habiendo nel mundo yá nada pa ella,
pos de lo que fora 
nin migaya-y queda, 
hacia el cielu llevanta so vuelu 
la calandra cantora y melguera... 
¡Dizlo la campana 
que solloza na torre la ilesia...! 
¡Probina coitada: 
morrió pol amor 
de Florín de Pepa?!
 
 
L'alboriada
 

Les florines del güertu
de la Rosalba,
riégales Maruxina
al riscar l'alba.
Y, ente les flores,
la más gaya é la neña
de mios amores...
 
   Amapólase'l cielo;
los paxarinos
salúdenla con dolces
gorgorotinos...
Una abeyina
pica miel na so boca,
¡y fuxe aína...!
 
   Desgañítase un gallu
cabo la era.
Blinca ufanu un xatín
ena praera...
Runrún d'abeyes
(el sol, detrás d'un monte
paciendo estrelles).
Y la Quintana
enllénase d'arumes
de la mañana...