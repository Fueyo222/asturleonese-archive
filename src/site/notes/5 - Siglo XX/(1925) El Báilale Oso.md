---
{"dg-publish":true,"permalink":"/5 - Siglo XX/(1925) El Báilale Oso/","tags":["#Siglo_20","a1925","central","Enrique_García-Rendueles","escrito","Gijón","poema"]}
---

[link](https://asturies.com/cavedaynava/bailale.txt)

Al báilale oso, 
Al son del panderu
Fáise lluego 'l corru,
Xúntense los neños; 
El húngaru errante 
Da nel parche secu 
Y el son ye monótonu, 
Non ye aguilanderu, 
Ye doliente y sordu 
Como el del disiertu. 
Llevanta les manes 
El osu severu, 
Da una güelta y otra, 
Y apárase enmediu; 
El amu averdáscai 
Y fácese 'l muertu, 
Apenes gurguta, 
Non tien ensaliendu; 
Y lluego llevántase 
Gárrase col dueñu; 
Repite les güeltes 
Llevando 'l panderu, 
Saca tres ablanes, 
Dos figos, un piescu; 
Y siguen la andancia 
Per utru senderu.
El osu camina, 
Y camina 'l dueñu. 
¡ Canta vagamundu 
El to sentimentu ! 
Y pasen les sebes, 
Y crucien el puertu, 
Canta vagamundu, 
Canta en sin aliendu,
Y ¡ hala ! pa delante, 
¡ Non perdáis el fuelgu !
El sol non alluma 
Lo que manda é fuebu; 
Ardidu ta l' aire, 
Perardíu el suelu. 
El osu camina 
Y camina 'l dueñu; 
Aquel muertu fame, 
De sede isti muertu; 
¡ Y, hala, pa delante 
Col to sofrimientu !
Finaba la senda, 
Y tendíos en suelu 
Un morrió de fame,  
Utru d´andariegu.