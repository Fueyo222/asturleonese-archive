---
{"dg-publish":true,"permalink":"/5 - Siglo XX/(1926) Nel y Flor, La Cruz de Plata/","tags":["#Siglo_20","a1926","central","Pepín_de_Pría","escrito","Gijón","poema"]}
---

[link](http://www.araz.net/escritores/garpelae.htm)

¡Qué coses quier el cielu,  
que ye cuantu hai que ver!  
¡Coyer un mal d’amores,  
como–y pasaba a Nel,  
que lu dexa estruyáu  
igual q’una paré!...  
¡Andar tres d’una neña  
como si d’un cordel  
llevárenlu arrastrando  
pel sitiu qu’ella jués!...  
¡Cayese de rodíes  
delantre del so bien,  
y a la marca que dexa  
und’ella finca’l pie,  
allegase y da–y besos  
tan dolces como miel!...  
¡Qué coses quier el cielu,  
que ye cuantu hai que ver!

Al mozu, q’a la neña  
busca y topa–y paez  
q’atopó col tesoru  
mayor que puede haber.  
Und’ella ta rellumen  
el campo y el terrén,  
y tou cuantu nos átamos  
del ámbetu se ve...  
Nin hai rosa más chusca,  
nin más políu clavel...  
Nin cielo, nin estrella,  
nin ánxel, si se quier,  
pal probe inamoráu,  
com’ella resplandez:  
que la so dolce neña,  
pal mozu, tou lo ye:  
tou cuantu riye y lluce,  
tou cuantu alluma y güel,  
tou cuantu trembolando  
rebúlle–y pel so sen:  
ye ánxel, cielu, estrella,  
ye rosa, ye clavel,  
ye... ¡lo que quier el cielu,  
que ye cuantu hai que ver!

Si al mesmu tiempu fora,  
pa la madre tamién,  
bona y xoiciosica,  
tranquila de calter...  
pero ¡quiá!... q’hai pel pueblu  
cad’una, que paez  
demonexu, non ánxel,  
androya, non muyer.

Va finando la tardi,  
ya casiq’atapez  
cuando Luisa, que tevo  
buscando l’alcacer  
pa les vaques, vien, tira  
el gaxuelu pa un sen  
y la carga pal utru,  
y entra’n casa a saber  
cómo diva’l so probe  
y namuradu Nel.  
¡Cómo lu vió! ¡Qué triste  
que taba! ¡Qué palez  
engolvía–y la cara,  
fai tres díes, clavel  
y güey, zucena mustia,  
al cau de fenecer!  
—Mialquina mío, dicía–y,  
tesoru q’adoré  
tantu que l’alma diti  
primero de nacer,  
¿qué tienes?  
—Madre tienra,  
de pena morreré.  
—Non digas, por Dios, eso  
si non quies que tamién  
d’oyer les tos palabres,  
me ponga yo a morrer...  
—¡Madre!  
—Toime a to vera,  
Dimi, por Dios; ¿non quiés  
que ti faga un remediu,  
que ti traya daqué?...  
—Quiero... beber les llárimes...  
que ti fago verter...  
Arrímate... más cerque...  
asina... ¡Sabe bien  
el amor de la madre!...  
Ansina... tien que ser  
tienru... com’un sospiru...  
dolce... como la miel...  
Y entre los fríos brazos  
lloraba la muyer,  
llárimes que collía  
colos sos labios, Nel.  
—Ah madre... decía–y, ¿visti  
lo guapina que ye?...  
¿Fai reberberu el ríu  
que rellume tan bien?...  
¿Hai flor enos sotiellos  
que tantu arume dé?...  
¿Hai risa tan gayera  
como la qu’ella tien?...  
¿Hai voz más gasayosa,  
más dolce... y más cruel,  
pos q’oyila y en alma  
clavósemi dempués?  
Ye anxelín, si sunríe...  
lluceru, si me ve...  
xilguera, cuando canta...  
palombina’n sin fiel,  
abeyina’n sin guinchu,  
rosada q’, al cayer  
per riba de la frente,  
refréscami l’axen;  
fontana d’agua santu  
nu quixera esfrecer  
l’alma que me redite  
y ambura, como ves...  
—Pero ¿de quién mi fales,  
mio fíu, que non lo sé?...  
—Na fiesta... pela tardi...  
vila d’última vez...  
Quixi fala–y y fuísemi  
pa’n riba la paré,  
cabo de la so madre,  
que taba allí tamién...  
Valles, nunde ella andaba...  
vegues, nund’ella jué...  
oteros, nun quedaben  
les marques de los pies...  
fiestes, nunde la danza  
vía cimblase aquel  
cuerpo de xana leve  
q’a ver non tornaré...  
—¡En qué rede traidora  
vinisti, fíu, cayer!...  
Ye Flor, sí, conocíla.  
no orgullosa que ye...  
—Ve tú a ver la so madre;  
ve deci–y que’l mio bien  
ye ella y... que me muerro  
si non me vien a ver...  
—Non fíu, ye orgullosa  
y nada algamaré;  
ye rica y aborrezte,  
yes probe y non te quier.  
—Quierme, tenrina madre,  
selo yo muncho bien.  
—Non te quier, fíu del alma...  
yo a vela non diré.  
—Tienes, mio ma querida,  
que dami isi placer,  
que Flor ye... l’arreparu  
con que yo sanaré...  
¡Tan dolce, tú!... ¡tan bona!...  
¡y tantu que me quiés!...  
Mira. La cruz de plata  
que mio padre, al morrer,  
dexómi pa que ñunca  
d’illi m’escaeciés,  
¿acuérdeste?... Ye aquélla  
que debes de tener  
con permanentes d’oru,  
colgada na paré...,  
Cuéllila, madre, y lléva–yla  
co les flores que tien,  
y púrres–yla a Rosa  
y pídes–y dempués,  
per ella, que ti dexe  
a Flor venime a ver.  
—La cruz... bona compaña,  
bona compaña ye;  
pero ¡ay! que suel tres d’ella  
tar el diañu tamién.  
¿Quiés que yo m’avirgüence,  
mio fíu del alma? ¿Quiés  
que me vega la madre  
ximir y paecer?  
—Ye verdá, sí... Perdóname,  
mio madre... ¡Ay!... Non sé qué  
columbro... allí... pel cielu...  
¡Ayúdami!... Quixés...  
dar güelta... ansina... ¡Ayúdami!  
¡Ayúdami... a morrer!...  
¡Madre dolce del alma,  
que se ti muerre Nel!...  
—¡Virxen! ¡Nel! Non, Dios santu...  
¡Defiéndilu! ¡Mio bien,  
non me dexes tan sola!...  
¡non muerras!... ¿Qué diré?  
Y la madre pensando  
en Dios, de la paré  
colló los permanentes,  
la cruz y cho a correr.

4o