---
{"dg-publish":true,"permalink":"/5 - Siglo XX/(1925) Mió madre/","tags":["#Siglo_20","a1925","central","Pepín_de_Pría","escrito","Gijón","poema"]}
---

[link](https://asturies.com/cavedaynava/miomadre.txt)

Dicen que de la madre  
Los besos son de miel...  
¡ Ay Dios, yo dé la mía  
Unu 'n xamás prebé !
Cunten que la mirada 
D' una madre non tien 
Comparanza nel mundo 
Co les d' utra muyer. 
¡ Triste de mín, que nunca 
Sos güeyos atopé 
Mirándose nos míos 
Dende que pudi ver !
Cunten que les palabres 
Que diz alguna vez 
Al so fiyín qu' añera 
Abrigadín en sen 
Son tonadines d' ánxeles 
Benditos, q' á mió ver, 
Y canten dende 'l cielo 
Pa fela tochecer; 
So voz ye toquín d' arpa 
Que sona muncho bien, 
Y so aliendu queridu, 
Arume de clavel. 
¡ Ay de mín, madre tienra, 
Que nunca pudi oyer 
El dexe regaladu 
De to voz, ni una vez 
To aliendu cariñosu 
Cayó so la mi' axen !
Pedi-i á Dios un día 
Que me dexara ver 
To cara amorosiega 
¿ Cumpliómiloi ? -Non sé-
Una noche 'n q' apenes 
Pudíme adurmecer,
Na que por tí lloraba, 
Na que por tí recé, 
En isa estraña hora 
En que 'l alma entristez 
Como entristez el cielo 
Dempués d' atapecer, 
Per xunta la mió cama 
Pa cerque de los pies 
Vego una sombra erguise, 
Y que s' acerca... y crez... 
Y esclarezse... y atrópase... 
Y faise una muyer 
Fermosa como 'l alba 
Que 'n cielo resplandez... 
¿ Yeres tú, tienra madre, 
Yeres tú ? -Non lo sé-.
Miróme con dolzura, 
Miréla yo tamién 
Col alma rebosando 
De dicha y de placer... 
Yera morena, yera 
Pergraciosa á la vez, 
Serenina y homilde, 
Tan dolce q' al mover 
Los llabios repicaos 
Falando non se qué, 
Que non ascuché entóncenes 
Nin ñunca golví oyer, 
Sentí tal gusto 'n alma 
Farta de penes, que 
Quixés morrer, de veres 
Finame allí quixés 
Por non golver del mundo 
A saborgar más fiel. 
¿ Yeres tú, dolce madre, 
Yeres tú ? -Non lo sé.-
Pa mín tendió los brazos 
Les manes llevanté, 
Collóme y dióme besos 
Tan dolces como miel; 
Miróme como nunca 
Mirárame muyer;
So voz sonó 'n mió alma; 
So aliendu na mi' axen 
Dexó com un aflundiu 
D' arume de clavel, 
Y escontra´ l tienru pechu 
Apertándome bien 
Díxomi:
-Ya que viva, 
Fíyín, non t' abracé 
Quiero abrazate muerta; 
¡ Ven, fíu del alma, ven ! –
¿ Yeres tú, dolce madre, 
Yeres tú ? -Non lo sé.-
 ¡ Ay de min ! ¿ Qué más preba, 
Qué más razón se quier ?...
Pero un suañu, una sombra, 
Una visión ¡ que ye 
Pa quitar á un la pena 
Que 'l alma i entristez !... 
Ven tú del cielo ¡ madre ! 
Y dímelo si quiés; 
Y si yeres aquella 
Abrázame utra vez, 
Y si non yeres déxame 
Cabo de ti morrer 
Bebiéndoti tos besos 
Tan dolces como miel, 
¡ Ay de mín ! ya que 'n vida 
Nenguno ti prebé !