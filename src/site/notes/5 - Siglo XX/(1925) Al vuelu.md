---
{"dg-publish":true,"permalink":"/5 - Siglo XX/(1925) Al vuelu/","tags":["#Siglo_20","central","a1925","Perfecto_Fernández_Usatorre","escrito","Oviedo","poema"]}
---

[link](https://wikisource.org/wiki/Al_Vuelu)
[link](https://asturies.com/sites/default/files/escritores/alvuelu.txt)

Atecháu nel portalín  
D’una vieyina casuca  
Oyí falar, sin ser vistu,  
A los novios Xuan y Tuya:  
  
—“Perfalaora y falsa,  
Tuxa, non güelvo  
A poner les madreñes  
Baxo to techu,  
Y si aportara  
Golver, quixera vete  
Llimpia la saya.  
  
—Les manches de la ropa  
Llévales l’agua  
Col lixeru trabayu  
D’ enxabonala;  
Les de concencia  
Llévales el degórriu  
Que les enxendra.  
  
—D’eses manches que fales  
Yo non les tengo.  
—Y ñegres. ¿Paezte pocu  
Nublar el créitu  
De una probina  
Llimpia y honrá per orden  
De so familia?  
  
Corristi pela aldeya  
Y utrus llugares  
Que me habís regalao  
Prendes muy maxes  
¡Vaya un regalu!  
Un mandil y un pañuelu  
El día mio santu.  
  
Meyor fora emprentallo  
Enos papeles  
Que ponello nes boques  
De males llengues  
Que, per antoxu,  
Falen más de lo malo  
Que de lo bono,  
  
—¿Acabasti?  
—Entavía.  
!Xuaxús! ¡que priesa!  
Toma, ten pel regalu.  
—Guárdalu, neña.  
—Yes muy borricu  
Si pienses engañame  
Con dos trapinos.  
  
—Les arrecaes en tratu  
Téngoles mialma.  
—¿Son pa esta falaora?  
—Llamete en chancia.  
—Xuan... nin per eses.  
Lluzco primero filos  
Enes oreyes.  
  
—Además to comprate  
Dengue y refaxu.  
—Ve dando les picones  
Perende abaxu.”  
Tiró–y les prendes  
Y na punta les ñarres  
Dio–y cola puerte.