---
{"dg-publish":true,"permalink":"/5 - Siglo XX/(1940-1950¿) Sufrimientos de Manolín/","tags":["#Siglo_20","central","Cuno_Corquera","escrito","Llanera","poema"]}
---

[link](https://ablesllanera.blogspot.com/2004/12/cuno-corquera-19182002-escritor-de.html)
[link](https://asturies.com/sites/default/files/escritores/sufrimientosmanolin.txt)

Soi Manolin el pequeñu,
trabayo nes carreteres,
gústame muncho'l vinín
y muncho más les muyeres.
 
Pero por desgracia mía
o por mor de la estatura,
empiezo mui bien con toes
y nun fino con denguna.
 
Tuvi una na Cuesta d'Hevia,
bona moza y bona raza
y rechazóme enseguida
porque ella yera más alta.
 
De clase nun yera mala,
nun debe tar mui represa
pos según los que lo entienden,
yera de raza holandesa.
 
Y puede que sea verdá,
pos al baillar l'agarráu,
yo ¡mianiques! -y paecía
que taba baxo un teyáu.
 
Yo nun tuvi más remediu
qu'acepta-y la negación
y mirar si n'otru sitiu
atopaba otra ocasión.
 
Y atopela de verdá
y cuandu escomencipiaba
mandánonme un día axudar
meter yerba na tenada.
 
Acepte mui contentín
pensando n'entrar con ella,
pero ella quedóse en carru
y pa dientru foi la vieya.
 
Baxé del payar sudando
y dempués de convidame,
nun tayuelu al llau de casa
invitánonme a sentame.
 
Ella sentóse tamién,
pero algo lloñe de min
y dempués de la sudada,
mui claro yá nun lo vi.
 
Falamos de munches coses,
les más yeren boberíes,
pero na conversación
salienon les romeries.
 
Igual que soi Manolín,
con un poco cobardía,
invitéla dir conmigo
a un fiestín de romería.
 
Dixome que sí, que diba,
que la esperara en prau
y allá foi'l probe Lolín
col meyor traxe mangáu.
 
Dempués de tomar un vasu
y comprar un puru habanu
cansé dar vueltes pel prau
y el resultáu foi vanu.
 
Ente toles qu'ellí taben
la mio moza nun apaecía
y diome por pensar mal,
que daqué-y pasaría.
 
Sigui pensando con pena
¡tará mala, la probina!
¿o pasaría dalgo en casa?,
igual morrió la pollina.
 
Cansé de tener idees
y atopé al mio amigu Tino
y fuimos pa la Barraca
a tomar vasos de vino.
 
Yá tábemos los dos bien
que falta facía una foto
y cuandu me fui dar cuenta,
robárenme la moto.
 
¡Ai, Manolin!, probetayu,
dixi al veme comu taba,
nin de raza holandesa
nin sudando na tenada.
 
Al día siguiente llegué
al sitiu de trabayar,
tuvi la media xornada
debaxu d'una figal.
 
Durmiendo la filoxera,
suañando cola tenada,
cola de raza holandesa
y cola moto robada.
 
Cuandu l'encargáu me dixo
que yera hora comer,
esperté desmemoriáu
pensando que yera ayer.
 
Si sigo ansí fracasando,
dígovoslo, y soi sinceru,
antes de mui pocu tiempu
tomo rumbu al estranxeru.
 
Pos ellí nun me conocen
y anque tea contratiempos
naide sabe más que yo
cuandu tea sufrimientos.