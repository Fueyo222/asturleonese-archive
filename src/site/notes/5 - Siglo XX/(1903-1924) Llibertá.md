---
{"dg-publish":true,"permalink":"/5 - Siglo XX/(1903-1924) Llibertá/","tags":["#Siglo_20","central","Pepín_de_Pría","escrito","Gijón","poema"]}
---

[link](https://www.formientu.com/formientudixital/autores-clasicos/lliberta-de-pin-de-pria/)

Tenía dos xilgueros  
el neñu de Xulián  
que pescara con liga  
en mediu d’un payar;  
y porque non comíen  
y non cantaben ná,  
llorando istes palabres  
-yos decía’l rapaz:  
«¿Qué tenéis xilguerinos  
que non queréis cantar?

Yo tráyovos alpiste  
lo miyor qu’aquí hai,  
y del miyor panizu  
que collecha mio pá.  
Enllénovos la xaula  
de migayes de pan,  
y cuando tien cereces  
la nuestra cerezal  
pélovos les miyores  
y tráyoles p’acá.

Agora, pel veranu,  
que tanto calor fai,  
cúbrovos la xaulina  
con fueyes de figal  
y flores de Benitu,  
lloréu y tomillar.  
¿Non conocedes, ¡vae!  
que non puedo fer más?  
¿Entoncies qué vos falta  
que non queréis cantar?»

Y diz que los xilgueros  
del neñu de Xulián,  
igual que si falaren  
entamaron piar,  
y dando les alines  
dixeron al rapaz:  
«Non queremos alpiste,  
nin panizu, nin pan,  
nin flores de Benitu,  
lloréu nin romeral.  
Si quies venos cantar  
non nos des pan nin flores:  
danos la llibertá».