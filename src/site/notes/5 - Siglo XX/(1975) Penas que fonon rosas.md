---
{"dg-publish":true,"permalink":"/5 - Siglo XX/(1975) Penas que fonon rosas/","tags":["#Siglo_20","a1975","occidental","Bernardino_Fuenteseca_Alvarez","escrito","Teverga","poema"]}
---

[link](https://asturies.com/sites/default/files/escritores/penasque.txt)

¿Qué vos paé que ye la mia Carrea?
Pensarán lu que quieran:
Pa mí, ye gran ciudá que non aldea.
Cincu barrius dixe a lus que nun lus vieran 
pa qu'asina creyeran: 
 
La Caleicha, Traveséu, la Quintana 
Carrezal ya Urilleiru.
Todus ellos pur baxu Penallana
vixiláus pur l'Auteiru 
de Carrea, cimeiru.
 
La Riguera'l valle, la Quintana riega, 
El Fontan, la Caleicha. 
La fonte xamás niega 
al pueblu frescor cun ruxir d'abeicha 
pa ise al ríu dreicha.
 
La Carrezal, de Carrea suburbio, 
cerquina d'Urilleiru, 
la fonte nun cuerre claru nin turbio: 
dúrmese en mes floreiro 
despiertandu en xineiro.
 
En Urilleiru tán lus Altu Fornos. 
Allí, obreiros traxean, 
comu nun estaxan nin arrincan piornos 
Zaus ya gadaños templean 
que col aire cartean.
 
Urilleiru, en español, raru nombre, 
un poucu entremeceiro: 
lliíu p'alantre, ou p'atrás, nun vus asombre 
da siempre lu primeiro.
¡Ya'l luxo d'Orellero!
 
Pa preservase del ruidu, las xentes 
quitanun el traenvía, 
ramus ya carriellas son excelentes, 
non superáus tuavía,
pa xubir a... Funfría.
 
D'angún tiempu acá, desapaizó'l bable, 
hablan como n'Oviedo. 
Dicen ye pur ya... Cousa lamentable 
dalles verguenza, miedo... 
Bien rin lus de Sumiedo!
 
Llamóu l'atinción en todu Teverga 
lu que los concexales 
mercanun un día de loca xuerga 
allá nus Zaramales:
El "lladráu"... Sin iguales! 
 
Perguntan "sadráu" que dicir quiría: 
Reló qu'anda sin cuerda, 
colgáu de Sobia. Quién lu cuelgaría 
que col sol cuncuerda? 
Dios, que de nós s'acuerda.
 
De Carrea a San Salvador, la rampla 
llugar de referendo: 
bota,'l coche... el piatón si nun descampla 
Obras Públicas... riendo 
ya'l pedreiru... durmiendo!
 
La rampla, trabachu bien ou mal feicho, 
sin allargar nun queda: 
pasará pur la Foxaca, Caleicho... 
pa qu'amestase pueda 
col estrechu Arboleda.
 
Carrea ya gran central lleichera, 
por Sobia alimentada, gritan: 
¡Cien litrus pa la Manteiguera! 
Xuran nun foi aguada 
nin plizca d esnatada...
 
Al pan d'escanda, llaman pan de sucu; 
yá prietu, con bollena 
sin ucehus. Pa mí, un tantu malucu, 
mas con masera llena
nin angustias, nin pena.
 
Virxen. del Cébranu, veis tou xugando 
peru na miea cabeza 
bullen ideas que lloran gritando, 
de rabia, ya tristeza, 
que mal nun te paeza.
 
Dime Má, you quixera saber cómo 
en tou patronato 
fan pa elixir Xuráu ya Mayordomo, 
pa que sou mandato 
sia pa todus grato.
 
Nun hai xente fiel ya cun desparpaxo 
en Carrea nin Riello 
Berrueñu ou Munticiello pa gobiernar, 
sin acudir abaxo... 
Ou si quies, a Campiello?
 
Qué foi d'aquellus bulliciosus chigres 
alredor del Santuario...? 
Xurandu, dixénunme lus Maligres: 
Iste chigre arbitrario... 
burlla del vicindario !
 
Si Virxen, la cousa nun anda dreicha. 
You, tou interesado: 
puengu chigre, pague'l puestu... lei feicha. 
Lo ganáu, ya roubado bien... 
llevaime al Xurado.
 
Un butillín, de nun sé qué, costaba 
lus euchus de la cara.
Cuandu'l rumeiru'l chigre abandonaba 
la bolsa que sacara 
estrincada quedara.
 
Nel Cébranu perdura, 
con lus Apostoláus de Villanueva, 
sola tradición pura de Teverga. 
Nun digu cousa nueva, 
destruilla, ya lucura.
 
Los rumeirus rezan, beben cerveza... 
Qué val la Caldeirina 
si viendu'l chigre duellles la cabeza? 
Puen orden Virxincina, 
qu'estu nun quede asina!
 
Na Plaza, pur la fiesta de San Pedro, 
baxu'l añosu teixu 
con duos gamachus de freisnu 
ou de cedro un chigre llueu ta feichu, 
aunque lladre'l Conceichu!
 
Llamái, si vus plaz, gaitas de Pamplona, 
que nun haiga pelea! 
Pagái hasta la última perrona, 
borrái de vuesa idea 
el trespiés de Carrea.
 
Una a una las fuechas del castaño 
cayenun silenciosas, 
pero mieu alma xufre añu tras año, 
ente notas queixosas, 
penas que fonon rosas.
 
Rosas fonon lus brazus de mia madre, 
la casina, la cuna, 
las órdenes severas de mieu padre... 
qu'en penas, la furtuna 
foi cambiandu una a una.
 
Flor de rosal aquellus paxarinos 
de la mesma nialada... 
nalan separáus, pur paicíus caminos. 
Foi rosa perfoumada 
con dolor desfuechada.
 
Dime Sobia, dende tou alta Siella 
aú cocheiréi flores 
que mieu alma guarde siempre con esa, 
que nun pierdan colores 
nin defueches dolores?
 
-Nos castañéus, nos intrincáus sendeiros, 
aquí en Sobia, a mia vera, 
na canción húmeda de lus regueiros, 
nel fullir de quimera 
na flurida pradera...
 
Adiós Cébranu, adiós Sobia, voume,
nel corazón vos llevo,
vevos ya hablavos, en verdá, antroxóume
dicir cuántu vos debo
ya mui viechu, non nuevo.