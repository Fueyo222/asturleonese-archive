---
{"dg-publish":true,"permalink":"/5 - Siglo XX/(1976) Otoñu/","tags":["#Siglo20","a1976","central","Bernardo_Guardado","escrito","Avilés","poema"]}
---

[link](https://recuerdodeunpoeta.blogspot.com/2008/04/otou.html)

El cielu, con el orbayu,  
yera una ñube de plomu  
pintando de color gris  
l'amanecer del Otoñu.  
  
Facía musties les miraes  
del candorosu palombu,  
qu'embucháu nel palombar  
trocara'l vuelu en reposu.  
  
Ablayaba les tonaes,  
faltes de bríu y arroxu,  
qu'entonaben nes quintanes,  
acohibíos, los mozos.  
  
La vara la yerba seca,  
afincada xunto al horru,  
yera un montón de quexumbre,  
esfumaos los sos contornos  
ente los velos de ñiebla  
que la cobrín con so embozu.  
  
Les llágrimes que corrín  
d'aquel cielu gris de plomu,  
al cayer temblonamente,  
como'l rodar d'un sollozu,  
facín rosarios de cuentes,  
en un rezar fervorosu.  
  
¡Qué tristeza guarda en si  
un amanecer d'Otoñu¡  
  
Sin embargo, ye tristeza  
que se desdobla nel gociu  
del desfrutar de sentires  
d'unos mundos misteriosos.  
  
Ye como esi frutu verde  
qu'al mordelu ye acidosu  
pero que dexa un regustu  
que pide golver por otru.  
  
Quiciás porque la tristeza  
siendo dolor, sobre tou,  
seya dolor ñecesariu  
pa non vivir d'enquivocos.  
Que la verdá, de por sí,  
tien más tristeces que gocios;  
y engañase nun placer,  
que suele durar mui poco  
ye vivir ena mentira  
de gocios más que dudosos.  
  
Por ello l'Otoñu tien  
en so existir quexumbroso  
un acentu de verdá,  
un sufrimientu añimosu,  
que siendo padecimientu  
lleva algo en sí de dichosu.  
  
Non sé; non soi a explicame;  
ye perdemás embrollosu  
aclarar debíamente  
los sentires del Otoñu.