---
{"dg-publish":true,"permalink":"/5 - Siglo XX/(1948) ¡Mio neñu, llevanta!/","tags":["#Siglo_20","central","a1948","Matías_Conde","escrito","Gijón","México","poema"]}
---

[link](https://asturies.com/cavedaynava/mione%C3%B1allevanta.txt)

¡Xilguerín preciosu!
¡rei de la quintana!
¡abre los güeyinos,
ve a catar la vaca,
que yá los lluceros
marcháronse a casa,
y ta’l sol sorbiendo
la fresca xelada!
 
¡Anda, neñín guapu,
que yá la mañana
fai tiempu que vienu,
y ta mui galana
vestida de mayu
con golor a grana
y xentil t’aspera
huera na corrada!
¡Dispierta, mio vida!
¡Mio neñín, llevanta!
 
Si huera yo rica
dexárate en cama
colos anxelinos,
hasta bien pasada
esta lluz llechosa
que trai l’alborada.
Pero yo toi sola,
soi probe y toi mala,
y non tengo a naide
que pa ná me valga.
 
¡Dispierta, ricura,
paxarín del alma,
que yá se ximielga
nel corral la vaca!
 
¡Dispierta! que pronto
tiendrás quien lo faga.
Va golver to padre
que ta na montaña,
fugáu de los hombres
que con tanta saña,
lu busquen, y xuren
face–y so desgracia.
Yá va pa seis años
qu’entre montes anda,
qu’entre zarces muere,
qu’entre sebes suaña.
Y too por ser güenu
y fiel a la causa
de los que no tienen
más que la esperanza
de llograr con sangre
tolo que–yos falta:
xusticia, trabayu, 
respetu, educancia.
Por querete muncho
fiyiquín del alma,
y suañar que hueres
un hombre mañana,
cabal, reutu, huerte,
llibre y con templanza,
por eso to padre
ta hoi na montaña.
Pero de los montes
entovía se baxa,
y serás dichosu,
¡rei de la quintana!
Tiendrás pan y llechu,
tiendrás paz y calma,
llibros y maestros,
llibertad y prestancia.
¡Dispierta!, mio neñu,
mio anxelín, ¡llevanta!
¡Abre los güeyinos,
ve a catar la vaca!