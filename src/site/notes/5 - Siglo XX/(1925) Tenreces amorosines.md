---
{"dg-publish":true,"permalink":"/5 - Siglo XX/(1925) Tenreces amorosines/","tags":["#Siglo_20","central","a1925","Marcos_del_Torniello","escrito","Avilés","poema"]}
---

[link](https://asturies.com/cavedaynava/tenreces.txt)

« Non pongas escarapela, 
Mira que me das la muerte; 
Abonda pena me diste 
Cuando te tocó la suerte. »
Así cantaba na llosa 
Pepa de Xuan de Vicente, 
Tan y mientes que tendía, 
Nos escayos de la sebe, 
La ropa de la colada, 
Blanca como ye la lleche. 
Tá vertiendo cuando canta 
Llarimines como pelres, 
Que-i abaxen silencioses 
N s papinos per-u cuerren, 
Pa dir esbária qu' esbária 
Nel ricu sen á escondese, 
Porqu' el sen ye un abriguero 
Y, al abrigo, más que xele.
¿ Qué por qué llora Pepina ?
Porque tién abondes penes 
Que-i arranquen les entrañes, 
Y tá el corazón que-i fiende. 
Y' el rapaz por quian sospira, 
Que la quier como se debe 
Pa casase, si la Virgen 
Yos ayuda nes querencíes, 
Por quian tá Pepa sin sombra, 
Sin saber qué-i asocede. 
Ye quinto el probe Colás; 
Non tien desención, nin perres, 
Nin más remedio que dir 
Caminín de Uviedo el xueves, 
Pa filiase de recluta 
Del servicio permanente, 
Nel cuartel de Santa Clara,
 Casarón qu' el moco i fiede…
 Porque mialma que se fila
 Delgaduco nos cuarteles.
 Colasín ta muncho triste.
 Fáis' empero que tá alegre
 Pa non dái penes á Pepa,
 Pa non dái á Pepa penes,
 Pa que todos nel conceyo
 Digan d' él que ye valiente,
 Que nin tién miedo á la guerra,
 Que les bales non les teme,
 Y que va servir al Rey
 Porque quier facese célebre.
 Así ye que na quintana,
 Na pación, é nes caleyes,
 Tá Colás col ijujú
 Na garganta munches veces,
 Canta que te cantarás:
 < Pepa, non te desconsueles,
 Que me tó casar contigo
 Cuando cumpla y me licencien. >
 Óilo Pepina y suspira
 Como quian les penes texe,
 Remellando los güeyinos
 Pa una trenza rosa y verde
 Que trái fecha una llazada
 Na montera, muncho terne,
 Colasín, porque se fale
 De la xixa qu' él escuende.
 Tán mirando el ún pal utro,
 Sin falar porqu' empapiellen…….
 Por de postre y despedida
 Tres besinos é na frente
 Dánse, y marcha Colasin
 Por camberos y veredes
 Chando el ijujú, y cantando,
 Como canten nes andeches:
 < Non te desconsueles, Pepa,
 Pepa, non te desconsueles,
 Que me tó casar contigo
 Cuando cumpla y me licencien. »
 Y por non ser menos ella,
Tamién canta muncho sele: 
< Non pongas escarapela, 
Mira que me dás la muerte; 
Abonda pena me diste 
Cuando te tocó la suerte. >