---
{"dg-publish":true,"permalink":"/3 - Siglo XVIII/(1760s-1792) Diálogu Políticu/","tags":["#Siglo_18","central","Antonio_Balvidares_Argüelles","escrito","Sariego","teatro"]}
---

[link](https://asturies.com/cavedaynava/dialogu_b.txt)

Xuan. - Bien fayadu ses, Toribu. 
Toribio. - Bien venidu, amigo Xuan;
Munchu me fuelgo de vete  
Porque fartu tiempo fai 
Que non salí del abuéliu  
De puro sentime mal  
Con il  flusión y serpiadures,  
Llercia, decípola y más,  
Que me tienen cautivau,  
Fechu un secu carcaval:  
Nin tampocu en estos dies  
Nos ayudó el temporal,  
Que ciertu estevo muy ñeciu,  
Si lu estevo tiempu há.  
Que isti bien lu barruntaba  
La mió potra en relinchar  
Y en espolvoriase el gallu  
Y los gochos en urniar  
Y en cantar el picaniellu,  
Que ye una seña fatal;  
Y en xiblar pe la mañana  
La ñerbata na figar,  
Y en trebeyar los coríos  
En el riu y llagunal.  
Con que, amigo, estó famientu  
Por saber de pe á pa
Les ñovedades que cuerren 
Por aquesi mundu allá .
Sé q' estuvisti na villa
Pa mercar saín y sal ,
Y algo me podrás decer 
De lo que se ruxe allá.
Que tu yes reparatible
Y muy fíu de to pá, 
Home sabidu por cierto 
En aquesto de ñotar 
Lo que pasa é nos corrillos; 
Gracia solu que Dios dá.
Yera repóblicu grande,
Entendidu, si los hay,
Fasta falar de galcetes
Y de guerres del Sultan.
¡ Xentil cabeza la suya
 Si hubiera dao en estudiar¡
 En llugar é nos conceyos,
 A todos facía ablucar,
 Y ño í faces tu desterciu ,
 Anque yeres un rapaz,
 Sin ánimu d´alabáte
 Nin ponete vanidá,
 que yo non so combayón ,
 Non,non quiero combayar .
 Puedes falar, á mi xuiciu ,
 Delantre del Preste-Xuan.
 Xuan. --Ñon me digues más, Toribu,
 En isi particular,
 La mercé, que tu me faces,
 Ye fía de la amistá.
 Si yo tévi siempre arellu
 A cualquiera ñovedá,
 Fáltame la esplicativa
 Y non puedo rellatar,
 Los exemplares que veo
 Como los vengo á notar.
 Pero derechu ó torcido
 Lo que sepia saberás.
 Con que podemos sentamos
 Y algo de fuelgu tomar,
 Porque ño nos cuesta uchavu
 Y hay munchu de qué falar.
 Yo non sé, en verdá , Toribu,
 Por donde to encomenzar.
 Hay munchu vieyu per ciertu
 Y pocu particular:
 Vieyu y nuevu, como sea,
Toribu, atendí, que vá.
 Amigu, v ieno a ruxise 
De q' el Rey de Portugal 
Quixo casar la so fía 
De secretu natural, 
Con un herexe del Norte 
Par' illi dempués reinar.
Dicen que d' Ingalaterra 
Ye 'l infante prencipal 
Al que i llamen el de Gales 
Como el d' Asturies acá. 
Pero está vedau del todo 
Que non se venguen casar,
Los cristianos con xentiles. 
Herexes, moros, y más 
Que non son de nuestra seta 
Y de la Xente sandial. 
Nin Dios esto consentía 
Allá na ley natural,
Con haber d' homes gran falta, 
Los que que agora hay á sobrar 
En ello non reparó 
El mandón de Portugal, 
Y obró, como obrar pudiera, 
En sin poner nin quitar, 
Un Lluteru y un Calvín. 
Mas nada pudo llograr 
Porque lu aventó el cuñau, 
Que ye Nuestra Maxestá. 
Arregañandoi el diente 
Y dixo con seriedá 
Que i hallargás la so fía 
Para con ella casar, 
En sin dimes ni diretes 
El infante Cardinal ,
Que diz q' aforcó los llibros 
Y se dexó del misal. 
La boda está ya axustada
Si no hay otra novedá; 
Mas yo nes bodes non fío, 
Que son como el temporal 
Q' anque un día faga sol, 
Otru día suel ñevar. 
Ella ye xente de puntu, 
Y diz que el Papa anda allá, 
Y que en aquisti concierto 
Axustó lo prencipal.
Tamien cuenten q' el Prusianu 
Tien suxetu al so mandar
A les naciones del norte 
Y á todos fay ablucar. 
Non ye grande la so tierra 
Mas tien homes á fartar . 
Y naide i fai un entuertu, 
Que non lo venga á pagar. 
Allá, muy llone d' aquí, 
Ye Rey de xunto á la mar; 
Non el mar de cabo Francia, 
Nin el mar de Xibraltar, 
Sinón el mar de Moscovia, 
Bálticu s' ha de llamar, 
Que se' spurre hacia la Suecia 
Y en inviernu bien cuayar. 
Tan atrevidu suxetu 
Elli solu sabe dar 
Carena á todu I' imperiu 
Sin dexalu ensalendar. 
Y á Francia, que va con isti. 
Y á Moscovia y Astracan. 
Reinos mayores diez veces 
Que Asturies y Portugal, 
Anque se cuenten tamién 
Casu, Ponga y Cofiñal.
Gobiérnalu una muyer,
Que non se quixo casar, 
Y llámase la Ezarina 
Y al Rey, si lu hay, llamen Czar. 
Pero por muncho que faga 
Non mete el diente al Prusian; 
Que ye muy llistu nes guerres 
Y muy duchu en gobernar. 
E no valiente, Toribu, 
Sonpera al mismu Roldán:
Nin tien que facer con illi 
El forciadu Tamorlán, 
Nin el suecu Carllos doce, 
Ni el griegu Alexandro Man, 
Ni el paladín Oliveros 
Col xigante Fierabrás, 
Y el bonu de Montesinos 
Y el caballeru Esplandían; 
Y más ye que don Quixote 
Col so petu y espaldiar 
Anque con elli s' axunte 
El gran Tamas Caulicán, 
Que acorraxó el Rey de Persia 
Y otros munchos reyes mas; 
Pos, Toribu, á todos xuntos
Bien él solo aventayar, 
Porque á sos fuerces s' alleguen 
Los ingleses pe la mar, 
Con so xente y sos navíos 
Que ye cosa de plasmar.
Muncha xera habrá pel mundo 
Sí Dios no mete la man; 
Y puede ser que la metía, 
Porque el diablu del Prusián, 
Herexe fechu y derechu, 
Non ye par' elli lleal, 
Y tanto tien de católicu 
Y de home bonu y candial, 
Como el apóstol del Norte 
Aquel Alfonso Cristián, 
Que emparentó allá na villa 
Con todo lo prencipal. 
D' aquisti xixilistrón, 
Ya tu noticia ternás, 
Como vieno á nuestra tierra 
Y como emparentó acá. 
Nin te plasmes, nin lo estrañes, 
Porque munchu tiempo há, 
Q' al dinero no i pregunten 
Donde vien, ñin donde vá, 
Si he de la castra del Cid 
O de la del Mosulman. 
Con todu, tanta fé tienen 
En ellí los del llugar, 
Que lu esperen per Profeta 
Como los de Portugal 
Tovía aguarden enfotados 
Al so Rey don Sebastián. 
Más novedades, Toribu, 
Yo te pudiera contar; 
Pero ye tardi y canséme
Co lo que vine á falar. 
Echame acá el tabaqueru 
Para la nariz cuchar, 
Que el miu está boca abaxu 
Y ni un mal polvo quier dar.
Toribio. - Toma, Xuan , sorvi en bon ora:  
Que t' aproveche me plaz,  
Pos non se paga con polvos  
Lo que t' oí rellatar.  
Más me prestó que la historia  
Que menten del Preste Xuan,  
Y la de los Doce Pares,  
Y el Almirante Balán.
Y la doncella Teodora, 
Y Pedru de Portugal; 
Más vai que lo que se cuenta 
Del mismu Gran Capitán. 
Y de Bernardo del Carpiu , 
Y del Cid el de Vivar. 
Por tener to esplicativa 
Non sé lo que diera, Xuan; 
Tuviérala yo en más preciu 
Que la barca del Puntal, 
Que un pradu de regadíu, 
Y que el horru de to pá .
Xuan. - Adios, amigu Toribu.
TORIBIO. - El vaya contigo, Xuan, 
Y me dexe á min pagate 
Tantu bien como me fas, 
En cuntáme eses noticies; 
Que bien te puedo xurar 
T' oí co la boca abierta 
Sin siquiera ensalendar.
Xuan -Otra vez nos xuntaremos,  
Ya que escucháme te plaz:  
Agora vo po les cabres.
Pos ya les oyo borrar. 
Con que, adios: fasta mañana .
Toribio. - El vaya contigo, Xuan.