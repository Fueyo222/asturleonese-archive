---
{"dg-publish":true,"permalink":"/3 - Siglo XVIII/(1744-1803) La enfermedad/","tags":["#Siglo_18","central","Bruno_Cepeda","escrito","Villaviciosa","poema"]}
---

[link](https://asturies.com/cavedaynava/enfermeda.txt)

 Amiga: estaba tumbadu 
Cuando recibí tos lletres, 
Les que en medio de miós males, 
Llácares y pataletes, 
M' asentaren muy al cuayu 
Y me vinieren de perles, 
Pos por tuyes un algaire
Y un cordial afayé n'elles ,
Yo en retornu te debía 
Una retafila allegre 
Del viaxe de les rapaces 
Con so salsa y con so pebre;
Pero, creme, q' aun no esto 
Para gastar estes fiestes; 
Pos para llances de gorxa 
Con dixes y perendengues 
Ye menester otru puxu, 
Ye necesariu otru temple 
Muy destintu del mió humor, 
Que me tien fechu un vederre. 
Lo que puedo fer agora, 
Atentu al estau presente, 
Ye con colores paxizos 
Y con sombres verdinegres, 
Pintáte de mió pelona 
Les matuxes y llaceries. 
Mas, mira, que non lo fago 
Para que te me entristezques 
Nin llores como acostumbres; 
Si non pa que te entretengues, 
Pos fasta de les ortigues 
Saquen la miel les aveyes. 
Cuantu más que to añadite 
Al fin miós convalecencies,
Porque, pos sabes miós males 
Tamien de miós bienes sépies. 
Vamos, atendi, que empiezo 
En sin andar en más xeres.
Mió fía, estó fecho un sacu,
De sapos Y sacaberes,
De escorpiones y alacranes, 
Basiliscos y culiebres; 
Porque no acabo d' echar 
De min, anque lu escorrexe 
Un demoniu d' un dolor 
Que me fai ver les estrelles; 
Y por más que lu conxuro 
Está siempre ten que tienes. 
Dolor, que ñeciu m' obliga 
A facer mil bicoquetes, 
Y arrolláme por el suelu, 
Tiráme pe les paredes, 
Andar á picos picaños, 
Y al pizopé angunes veces, 
Espernexar, dar corcobos, 
Romper sielles y tauretes, 
Con otres mil xerigonces 
Y doscientes xigomencies. 
Dolor, que me fai andar 
Fiendo visaxes y mueques, 
Los güeyos arremellar, 
Coyes agurriar y frente, 
Torcer nariz y focicu, 
Arregañar bien los dientes, 
Esmordigañar los llabios, 
A soplar de los dos fuelles, 
Esperezáme, vociar, 
Y otros doscientes ximuestres; 
Q' apuesto una pe de barru 
Ye un gusto de Dios el veme: 
Dolor tan desesperadu 
Que me pon fecho un bederre. 
Les quexades se me franchen, 
Les vidayes se me fienden, 
Sesos y cascu me salten, 
Los pelos se me enderecen, 
Los costazos se me fundien, 
Les costielles se me quiebren, 
El cuerpo se me respiga, 
Les llágrimes se me suelten. 
Dolor, que á naide de Dios
Nin á los perros dolientes. 
¡ Dichosu aquel que se viera
Sin mueles, dientes, nin melles!  
Pero cuando yo pensaba 
Que en aquestes menudencies 
El mal se quedaba, entró
Otro d' otres cantaletes 
De non menos Ilicantines, 
Y de piores consecuencies.  
Isti humor ó puzcalabre 
Non contentu con facéme 
Todos los güesos gañipos 
Y toda la boca estielles, 
Se m' abaxó al gorgoberu, 
Y apretando erre que erre, 
Cerróme á rozu y palones 
Del pasapan les voleres. 
¡ Ay, mió gloriosu San Bras, 
Y qué apretures aquestes! 
Entós , ya se vé, tomades 
Aquelles correspondencies, 
La cabeza prevalica, 
Pónse amoriau el calletre, 
Los güeyos se m' encandilen, 
Les palabres non se suelten, 
Abrásense les corades, 
Los polmones arrebienten, 
El corazón s' entrastaya, 
Los pulsos se desconcierten: 
Todo agüele á concluídu, 
Todo á mortiza arrecíende. 
Y , mir ' aquí , que el que yera 
Un toru con banderetes, 
En un dame acá eses payes, 
Ya se ve tumbadu n' elles; 
Y aquel que gastaba plantes, 
Ya non puede facer piernes. 
El home que co los güeyos 
Tragaba toda la xente, 
Agora los tien cuayados 
Y tan parades les ñeñes, 
Que lo que puede ye solo 
Mirar á todos en tientes. 
¡ Hay del probe que ñació 
Suxetu á tales miseries ! 
La vida tien en un tris 
Y en un si xerve ó non xerve.  
Agora yo me feguro 
Que tu t' eches estes cuentes: 
Que al veme tan mal parau 
Todu yo fechu una peste,
Entra el potru-medicatu 
Con sos paxes y corchetes 
Y , echándose sobre mín 
Com' unes utres famientes, 
Desalforxando sos chismes 
Entre dimes y diretes, 
Me esfarrapen á sangries, 
Me destocinen á esfriegues, 
Me chamusquen con ventoses, 
Con baños me despelleyen, 
Con xiringazos m' esfonden, 
Con supedanios me tueyen, 
Con agües me desbauticen, 
Con untures me esfelpeyen, 
Con emplastos me taracen, 
Con gataplasmes me afrellen, 
Con parches me destapinen, 
Con cantárigues me esfuellen. 
Que, dempués de habeme fecho 
Un desfolladu paciente 
Y esmielgádome pol chiste 
A tarrón les faltriqueres, 
Me dexen al ventestate 
Allá rumiando entre dientes, 
Como el que abandona un burru 
Metánes é nes xuncleres 
A Dios á suerte .y ventura, 
A si muerre ó si non muerre.
 Pos non, fía , non fo ansi: 
Antes lluego que supieren 
Miós penuries y miós cuites 
Acudieron delixentes 
El mélicu y ceruxanu 
Dispuestos á socorréme, 
Y , como bonos amigos, 
Fixeron lo que pudieren. 
Diérenme un par de sangríes, 
Untárenme con aceite, 
Non s' apartaron de min. 
Y pa llavar les mexelles 
Con yerbatos y mestranzos, 
Unos enxuagues fexeren. 
Con esto y co la pacencia, 
Y con Dios, que cuando quier
De todos los vientos llueve,
Comenzaren afloxar 
Del gaznatu los bruchetes .
¡ Oh fia ¡ q ' estadu aquisi
Del otru tan diferente!
Desde entoncia tomo fuelgu, 
El espíritu se estiende, 
Los conductos se suavicen, 
Les entrañes se refresquen, 
El polmón se desenrolla, 
El pulsu se desencueye, 
Pónse fita la cabeza, 
Despávilase el calletre 
Y, en fin ,todo n ' un instante 
Se pon en tonu corriente.
Mas cuando yo maxinaba 
Poder entre norabuenes 
Salvu de la gorruñera, 
Y sanu de carrasperes, 
Contentu estar com ' un cucu 
Y com' unes castañueles, 
Comer com ' un descosiu, 
Beber com' un reguilete, 
Vuelven los excomulgados 
Y maldites de les mueles 
( Mal deseñizu les pose,
Males teñaces les vuelen ),
A cantar so palinodia 
Faciéndose mui de nueves. 
Así ye qu ' estó obligadu 
Aguardáme entre mantielles 
Fasta q' asiente la sangre 
Y los humores s' aquieten. 
Con todu , como ayuné 
Tantes semanes enteres, 
Por más que les mueles chillen, 
Por más que á les mueles pese, 
Anque rabien y anque griten, 
Rebienten y desesperen, 
Mamo torrendos d ' á palmu, 
Escancio sendos chisquetes 
Y paso una vidiquina 
D ' un abad ó un presidente.
Pásalo tu bien tamién; 
Y Dios permitia que tengues 
Xunto co los tos Antones 
Unes pascues mui alegres, 
Que ansina te lo desea 
Aquel amigu de siempre 
Que lo fue, lo ye y será 
Fasta les Ares, de veres .