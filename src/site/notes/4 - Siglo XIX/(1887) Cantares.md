---
{"dg-publish":true,"permalink":"/4 - Siglo XIX/(1887) Cantares/","tags":["#Siglo_19","central","Xuan_Francisco_Fernández_Flórez","escrito","Oviedo","a1887","canción"]}
---

[link](https://asturies.com/sites/default/files/escritores/cantares.txt)

Pa que te quieran les moces,
has ser con elles mu francu,
qu'al amor píntenlu ciegu,
pero non lu pinten mancu.
 
Los que piensen que'l dineru
ha poer too facello,
farán cuanto hai que facer,
malo o güeno, por tenello.
 
Non me royas los calcaños,
yá te lo dixe primero:
que si antañu te quería,
anguañu yá non te quiero.
 
Un día díxome'l cura:
-Dame la mano, Pilara.
Yo díxe-y: -Garre'l berbiaru,
qu'esta mano está mandáa.
 
Mio padre cutió a mio madre,
mio madre aventóme un platu,
yo di-y un palu a la gata
por trebeyar con el gatu.

La muyer, como l'abeya,
debe ser trabayaora,
morar siempre en so caxellu
y non salir a deshora.
 
El señor cura miróme
y díxome, con gran xera:
-¡Qué guapa yes, Teresina,
quién juera santu y tú fresa.
 
Dende Xixón a Payares,
de Llanes a Castropol,
non hai más que la mio Lina,
aloyera como'l sol.
 
Pa sidre, Villaviciosa;
pa carbones, a Llangreo;
pa perniles, Avilés;
pa guapes neñes a Uvieo.
 
 
   Cao la fonte llavando
      pola mañana,
non yes la mio Pepina,
      yes una xana.
 
   Too lo que te quiero
      díxelo al cura;
y lo mesmo naguaba
      qu'una creatura.
 
   Si vas a la foguera 
      de Ventanielles,
has traeme corbates 
      y casadielles.
 
   Tengo sayes, refaxos
      paños y dengues,
solamente me falten 
      los perendengues.