---
{"dg-publish":true,"permalink":"/4 - Siglo XIX/(1880s-1920s) Historia de una rosa/","tags":["#Siglo_20","central","oriental","Pepín_de_Pría","escrito","Gijón","poema"]}
---

[link](https://asturies.com/cavedaynava/historiadeunarosa.txt)

Emprestómi Pachón el de Quintana,
home que tien saber y muncha lletra,
un llibru llenu de veyura y cuentos
que par Dios que facíen tener cuenta, 
yeren dellos perguapos y pruiome 
aprender los meyores de cabeza. 
Non vos espolvoriedes,rapazucos, 
nin vos riades, voto a la montera, 
que non ye cuentu, como abondes veces, 
de travesura nin de fer la mueca. 
Ya creés vos, magüetes de rapaces, 
que ye casu de moza casadera 
y que se dieren bones calabaces 
el mozu a la rapaza o viceversa, 
pos tampoco ye así; abride'l güeyu 
y tené prevenida bien l'oreya 
gue non perdaes migaya. Ye l'historia 
d'una fresquina flor de primavera 
que rellata, enfeliz, sin dexar rixu 
desque nació nel huertu pura y fresca 
fasta qu'entre les fueyes d'un llibrote 
foi la probe caer rendida y muerta 
enes manes d'algun estudiantexu. 
Cúntola yo porq'aprendela supi 
y aunque só quien la cunta, cúntala ella. 
Falo esto así no más pa prevenivos 
que si l'oyime vos causa llercia 
el oyer una flor ye cosa estraña 
y escuchar sos llaceries cosa güena 
conque ponede'l xuiciu nesti cuentu 
y escuchade la flor, que ya se quexa. 
-Yo, como tantes otres 
flores a cual más guapa, 
moyada de rocíu 
que frescu amorosaba 
mio inocente corona 
con un texíu de plata, 
fermosa y gallaspera
falléme una mañana
sobre el tempranu brotu 
verdín com'esmeralda, 
de un rosal q´amorosa 
una neña cudiaba. 
To callavos el nombre 
d´aquella desdichada, 
quiero que sepia'l mundo 
no más que so disgracia, 
qu'el nombre, dulce nombre, 
par Dios que lu añerara 
del alma nos pleguinos 
si m'atopás con alma. 
Un día, triste día, 
que non me veré farta 
de lloralu, la neña 
como nunca galana 
arrimóse al rosal 
en que me ximielgaba 
y apurriéndomi un besu 
con sos llabios de grana. 
-Dulce rosa, mi dixo 
mentantu q'una llárima 
naciendo'n sos gúeyinos 
mátose'n so garganta, 
Rosina mía, cuerri 
fresquina y colorada 
a ser la portadora 
del amor de mio alma, 
por illi so dichosa, 
por illi namorada, 
en sos güeyinos veo 
esllapariar la llama 
qu'en so corazón cuerre 
y en mio corazón para. 
Y allargando ¡inocente! 
so tienra mano blanca 
del rosalín pelábame, 
mas como no acertaba 
con sos dedinos tienros
a retorcer la caña, 
mordióme presurosa, 
mordióme aquella engrata. 
-¿Por qué, querida mía, 
y dixi acongoxada, 
por qué de tal manera, 
en sin molete nada, 
m'arrinques tú del tueru 
que to mano cudiaba? 
-Porque ponxo en tos fueyes 
el ánxel de mio alma 
sos güeyos y quier vete 
en so mano adorada; 
non llores q'ha querete 
lo mesmo que to ama. 
Y llegué hasta la mano 
del pulidu rapaz 
que d'allí a pocu tiempu 
sin saber lo que fai 
sobre'l pechu me punxo 
d'una princesa ríal, 
y aquella bona dama, 
guapuxa por demás, 
foi engaramitame 
del moñu na metá, 
rodiada de diamantes, 
oru y seda torcial. 
Pero yo tristiquina, 
pensando ensin cesar 
en mio amina del alma, 
en mio queríu rosal, 
entre tanta riqueza 
diomi una enfermedá 
que me diba quedando 
todina espiritual. 
Entamé a marchitame 
y a mediu de secar, 
pa celebrar les fiestes 
d'un señor ...(Roto) 
entre fueyes...(Roto)
rom... (Roto) 
punxéronme'n un ramu 
que foi después parar 
a la santina mano 
de virgen de bondá 
que'n triste capillina 
sobre modestu altar 
la xente de l'aldea 
venera en so piedá. 
Y un día mui tempranu, 
que no podré olvidar,.... 
ya non guardaba aromes... 
mios tristes fueyes ya 
estaben decaídes 
y tristes a cual más,----- 
metióse na capilla 
el fíu del sacristán 
y arrincome del ramu 
y con tanta crueldá 
que me tiró allá fuera 
del huecu d´un ventán.
Llorades... no está mal porque'l que llora 
ye qu'en sí mesmo l'enfeliz añera 
un corazón sensible, dulce, amante 
y una alma tamién sensible y tienra. 
Non vos cunté esta historia mios fiyinos 
pa que la deprendieres de cabeza, 
nin tampoco par Dios pa que lloredes 
si non pa que saquedes xuxa délla. 
Munches, como esa rosa, mociquines 
sin pizca de sentidu na cabeza, 
el güeyu d'un rapaz les enquillotra 
(Roto)... el cuayu y la entretela 
(Roto)... sin saber les probines lo que facen 
(Roto)... como llebratos pela era.