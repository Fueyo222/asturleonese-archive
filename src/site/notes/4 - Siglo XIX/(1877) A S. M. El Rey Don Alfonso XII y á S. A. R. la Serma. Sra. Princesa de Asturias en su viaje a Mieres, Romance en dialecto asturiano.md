---
{"dg-publish":true,"permalink":"/4 - Siglo XIX/(1877) A S. M. El Rey Don Alfonso XII y á S. A. R. la Serma. Sra. Princesa de Asturias en su viaje a Mieres, Romance en dialecto asturiano/","tags":["#Siglo_19","central","a1877","Teodoro_Cuesta","escrito","Mieres","poema"]}
---


Dexáime q'alegre cante,
la "bendita Madalena"
y "¡ay! un galan d'esta villa"
y q'al aire la montera
que tal reflundiu la tire
que cuando baxe á la tierra,
en llugar de la *picona*
solo apañe una rodiella.
Dexái que de gozu lláncie
un ixuxú en 'a Pasera
que 'l ecu repita 'n Seana
y contestáu en 'a Peña
á la par que 'n Figaredo,
Ujo, Villayana y Lena,
al son de l'alegre gaita,
con trapiquinos de fiesta,
á gálamos, al oillum
la xente á la villa venga.
Dexáime gritar ó muerro...!
pos per lloca la mollera
tengo des que sé q'á Mieres
llega el Rey co la Princesa.
Aquí 'l soplu embalsamáu
que troca 'n xardin la Vega
y fái se besen les plantes
cuando sele les solmena,
amorosu, co los rizos
xugó, cuando neñu yera,
del q'agora ye'l monarca
q'España adora y respeta.
En Mieres calzó madreñes,
vistió calzon y montera
con ramu de siempre-vives
que i dimos d'amor en prenda,
y hasta paliquin llevaba
al colar por vez primera
pe les calles adornáes
de la ciodá de Fruela.
Hoy el rapacin d'entonces
ye un mozu q'á so presencia
s'alegren los corazones
pos Dios en so bien se fuelga.
Hoy aquel neñu adoráu
ye de la española tierra
el enfotu y l'alegria
de q'estaba tan famienta.
La Corona de Castilla,
la q'al sin brillu dexa
pos mas que rayos aquesti
cunta proeces aquella,
firme, sin que taramielle
enriba de so cabeza,
sabrá llevar, como sabe
llimir l'alceru so diestra.
En él en sos verdes años
s'afaya valor y cencia
y per el bien de la patria
mil veces y mil morriera.
¡Válgame'l Señor San Pedro!
¡Válgame la Madalena!
Viva'l Rey Alfonso doce
y d'Asturies la Princesa
Non diga que y' asturianu
el q'á mirallos non cuerra,
nin quien arródie una seve
por afayar saltadera.
Regatu, ponton, folleru,
sucu, bardiales ó presa
que pel camin s'alcontrare
la mocedá non detenga.
¿Blinca un galgu? - Pos el galgu envidia lixereza
del astur que 'n es montañes
vió la lluz por vez primera.
Mil ixuxús per gañote
(y non ye muncho 'n concencia)
serán los q'al aire asorden
cuando s'entame la rueda.
Y si quixés la fortuna
que falatible lu viera
y escuchás' lo que del alma
pruye por salir afuera,
diríai: Señor, si España
da gracies á Dios contenta
porque la de San Fernando
llucir mira 'n to cabeza,
el pueblu astur, el modelu
de valentía y sofrencia;
el que por mote gloriosu
lleva la nostra Princesa,
en tí s'enfota, y co 'l alma
en que tu imáxen s'alcuentra,
al cielu soplica homilde
que te depare la fueya
mas gloriosa q'en 'a Historia
del mundo miráse pueda,
y ansí diga: "ALFONSO DOCE;
dignu de memoria eterna,
foi el ánxel de sos pueblos,
el amparu y la providencia
del proble y del desvalíu...!
en él s'afayó grandeza
virtú, valor... y utru sábiu
como'l utru Alfonso yera.
Lloró España apenadina
de tan xustu Rey la pérdiga,
grande la fexo y dichosa,
foi bonu... ¡benditu sea!"
Esto, Señor, deseamos
cuando vicácanos tengas,
y non dudes que quien fala
el alma ye, non la llengua.
Volvi ¡oh Rey! á estos llugares
d'apacible primavera,
onde'l sol non turra á naide
nin el friu á naide xela.
Aquí'l cielu dadivosu
quixo q'al furar la tierra
filones topás' el home
d'incomparable riqueza.
So la pelada montaña
en 'a cucuruta mesma,
fierro, carbon ó cinabriu
fai rellucir la piqueta.
¡Ay! el dia que xiblando
rodiada de fumareda
de Xixon salga la máquina
y per Castilla se meta;
cuando desllombáu'l Puertu
los pueblos astures vean
y en el MUSEL mil vapores
fáiga añáse la maréa,
aquesi dia, bon Rey,
nin Francia, n'Inglaterra,
nin Animania, nin Suiza,
nin los Estáos d'América,
por mas que co'l diañu escurran
y cavilando s'esmuelgan
trabayu bonu i-os mando
pa ganámos la palmeta.
Adios, Señor, que la xente
de miráte está famienta,
y ya griten en 'a danza
"VIVA ALFONSO Y LA PRINCESA."
Ansí-i falaría homilde
quien nacíu en 'a Pasera,
como MIERES, lu saluda gozosu.