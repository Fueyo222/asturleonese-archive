---
{"dg-publish":true,"permalink":"/4 - Siglo XIX/(1872) A la memoria de Don Gaspar Melchor de Jovellanos, en el aniversario de su natalicio/","tags":["#Siglo_19","central","a1872","Teodoro_Cuesta","escrito","Mieres","poema"]}
---

[link](https://asturies.com/cavedaynava/alamemoriadexovellanosnelsonataliciu.txt)

   Si fora quitar muezques a un focetu,
o semar o coyer fabes o arveyos;
si como toscu so, fora discretu, 
y toviés d’estudiar fartos los gueyos; 
si la cencia (que falta) a lo paletu 
–y pegase un calón, mozos y vieyos 
palmiaren y non vieren del pazguatu 
que fai de don Gaspar isti retratu.
 
  Homilde, sabiu, ñoble, bon cristianu, 
xenerosu, xentil, fiel, caballeru; 
bonu a carta cabal, senciellu y llanu, 
ídolu sepo ser del mundu enteru: 
de los probes padrín, cual ñaide humanu 
con cebera, conseyos y dineru 
más llantos enxugó que cien cascaes 
d’agua arrastren consigo desbordaes.
 
  Yera so voz dulcísima xiblata 
y al falar de so patria, entusiasmáu, 
el mesmu Cicerón sólo una rata 
en concencia non más yera a so llau; 
vasallu del deber falaba en plata 
que ansí cumple al que ñaz y muer honráu,
non como agora faen los mandones 
qu’un día dicen pares y otru... nones.
 
   ¡Probe de mí! Sin pizca de talentu 
¿cómo s’atreve a prenunciar mio llabiu
 to nome ¡oh gran patriciu! que portentu 
foste del universu polo sabiu? 
Mas, ¡carape!, ye tantu’l mio contentu 
de ñacer to paisanu, que l’agraviu 
m’habrás de perdonar, que l’alma mía 
trasvierte al recordate d’allegría.
 
   Xixón, tacina d’oru, foi so cuna; 
allí vio l’anxelín la lluz primera... 
¡Cuántos pueblos–y envidien so fortuna
pos tienra madre ye de tal llumbrera! 
Non hai alma viviente allí, dinguna, 
que al nombrallu lo faiga con montera: 
y al cellebrar so santu, de contentu
mil y mil ixuxús llancien al vientu.
 
   La muerte, con sos recies gadañaes 
calabre d’illi fexo... pero’l muertu vive a
gora a la par en mil ciodaes, 
por más que nel sepulcru lu veis yertu; 
los qu’asturianos semos, sos bondaes 
pagaremos gritando de conciertu, 
bendiga de so castra los retueyos
el Siñor, y nos dexe velos vieyos.