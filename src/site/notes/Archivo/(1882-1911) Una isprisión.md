---
{"dg-publish":true,"permalink":"/Archivo/(1882-1911) Una isprisión/","tags":["#Siglo_19","central","José_Fernández_Quevedo_y_Llanos","escrito","Avilés","poema"]}
---


Roñé con Pepe´l Corio  
Po´l asunto d´una cárcoba,  
Y tiro´una isprisión  
Que ye la que mas me cala.  
Entós yo, sin mas ni menos,  
Peguéi una mormiellada,  
Estrozándo-i el dentame  
Al so cochino y canaya.  
Que me llamen sinvergüenza,  
Pelgar, desprudente, Guaxa,  
Borracho, mocero, burro,  
Manguán, fío d´una cabra,  
Tramposo, lambión, xudío,  
Rancoyu, musguin, lilaina,  
Combayón, magüetu, mísere,  
Gocho, vaqueiro, d´alzada,  
Pioyón, tiñoso, embustero,  
Entruso, malbis, pantasma,  
Gafez, payoto, fatón...  
Non se me da una corbata.  
Manque me llamen maricu  
Non arrespondo palabra;  
Si dicen que tengo roña,  
O que toy enllén de cáspia  
Y soy enxencle y falseru  
Cuido que naide me falta;  
Y aguanto com´un santín  
Que digan que tengo sarna.  
Premito que m´arrabuñen  
Y que m´apiedren la casa  
Y me cuspan nel focicu,  
Y m´arroben la manzana,  
Y que me pongan la torga,  
Y que me mexen´na cama,  
Y abracen a la muyer  
(Non siendo mas qu´abrazala).  
Peru lo que non consiento,  
Asina me coman l´alma,  
Ye la isprisión que´l Corio  
Tuvo a bien de chame´n cara;  
Pos de cuantes isprisiones  
S´agomiten, la mas mala  
Ye... peru val mas callar,  
Porqu´el fiégadu me baila.  
¡Por vida´San Xuan Ladiao  
Y de toda la mio castra!  
¡Vamos, que dicim´a mi  
Que non tenia crianza!