---
{"dg-publish":true,"permalink":"/Archivo/(1879) Pachón y Pachín/","tags":["#Siglo_19","central","a1879","Félix_Aramburu_y_Zuloaga","escrito","Oviedo","poema"]}
---

[link](https://asturies.com/cavedaynava/pachon.txt)

A mi amigo Máximo Fuertes

¿ Quién ye Pachón ?-Pachón ye 
El gallu de tou 'l conceyu, 
Pior qu' el pintón pa los mozos 
Y pa les moces el mesmu. 
Anque tien güeyos grandones, 
Llistos, per guapos d' afechu, 
Palu d' él, en sin mentir, 
Llámenlu palu de ciegu; 
Y anque duru com' un roble 
Y com' un carbón de prietu,
Sos palabres á les neñes 
Sábenios á miel y quesu. 
Ente toes les rapaces 
Del llugar, denguna el sesu 
I regolvió como Pina, 
La fia del molineru 
Del molín que pol verano 
Tien galbana y tase quietu 
Y quiciás d' ivierno roda 
Si cai agua un mes arreo. 
Quier tanto á Pina Pachón, 
Tanto Pina á Pachón quierlu, 
Que non hay nuechi de Dios, 
Trone, ñeve, aplane el xelu. 
Desfáigase el cielo en agua 
Ó semeye 'l mundu enteru 
Boca de llobu en 'o 'escuro, 
Que ciarre Pachón el güeyu 
Sin dir á char la maquila 
De lo que 'l alma tien dientro 
Á isi molín que paez
Un bálagu n' un regueru. 
Co la gadaña, en 'os bolos,
D' esfoyaza, d' amaguestu,
Lo mesmo en el trabayar
Qu' en reblincar de contentu,
Naide i pon el pié delantre 
Á Pachón, que ye 'l primeru. 
Pero cunten que Pachón 
Al dir y al golver al ñeru 
Onde tan la so palomba 
Y el buchón de qu' á ser ser xenru, 
Como de xuro ha pasar 
Á la vera, pel llau mesmu 
Del Campu-santu y la Iglesia, 
Siempre i entra tal respetu
Al ver per un michinal,
Metanes el muru abíertu, 
De la llámpara salir 
El rellumu, qu' al gargüelu 
Fai un ñudu, el cantu dexa,
Apreta el pasu y, llixeru
Non guelve á llanciar un gritu
Nin pa tras mira un momentu 
Fasta que lloñe non queden 
Los santos xunta los muertos.
-¿ Ye entós cobarde Pachón ? 
Si lo diz dalgún sugetu, 
Ye más que soltera vieya 
Maldiciente y embusteru.
II
-¿ Quién ye Pachín ? ¿ Quién ye agora 
Desque colaron diez meses 
Dexandoi al probe mozu 
La madre de les llaceries ? 
Conocílu abondo, y mialma 
Cúmpleme escurrilo arrede 
Pa dicir qu' isti Pachín 
Ye aquel Pachón d' otres veces. 
Como grillos qu' al furacu 
Espatuxando se güelven, 
Los güeyos d' él afondiguen 
Y pe los sesos sei meten; 
De los papos de la cara 
Non i quedaron nin señes; 
Dóblasei el espinazu 
Com' un arbolucu enxencle, 
Y, per detrás, los calzones 
Fáceni llórcies y plegues; 
Les pates son estandorios 
Y les manes garavetes; 
Y ¡ mal añu p' al pecao ! 
Él que enjamás en 'es fiestes 
Dexó de pintar, agora 
Naide lu atopa per elles. 
Espantadizu y corridu 
Esmúzse com' una llebre 
Por atayos, ente 'l rozu, 
Fuxendo de les caleyes; 
Y si aporta que dacuando 
Pol amor del carro empriende 
Derechu camín, entóncenes 
Unta con sebo la exe,
Meti el obleru al ganao, 
Qu' en sin esquiles va siempre, 
Y ponse tras de la esquirpia 
Pa que non lu vea la xente. 
¡ Probe Pachín ! ¡ Qu' ablucau 
Lu punxo Pina al amorrese !... 
Pos sabeilo: ye el motivu 
De to lo que i asocede 
Qu' aquella Pina melguera, 
La del molín que non muele, 
En un calabre en sin vida 
Dexola fecha una febre 
Pa la que de na prestaron 
Melecines nin promeses.
Magar que Pina morrió
( Dios l' haiga apañáol ) apenes 
Hay vecln qu' á Pachin vea
Anqu' el velu xera i lleve.
Cunten qu' ente les vidayes
Diz él qu' un molín se i mete 
Y que non ye com' el utru 
Pos isti arreo dá güeltes; 
Y cunten ( y isti ye el casu ) 
Qu' atapecío, muy sele, 
Sal de casa en sin montera, 
En sin palu nin madreñes. 
Y cual si lu empovinás 
Dalgún xudes d' algún duende, 
Sin parar, pa 'l Campu-santu 
Empriéndela á carrenderes, 
Esguila por un carbayu 
Pegau á les muries mismes, 
Blinca, escluca á un llau y á utru, 
Y, andando andando, escaezse 
En un rincón onde pasa 
Sin gorgutar hores muertes...
-¿ Tan valiente Pachín fizose 
Que ya nin tembla nin cuerre 
Co la fluz del michinal 
Y ente defuntos se escuende ?
Ay Dios ! dexáilu y sabei 
Que' el que anántes reciu viésteis 
Y gayasperu, y agora
Véislu atristayáu y enxencle 
Nin anántes fói cobarde 
Nin agora ye valiente.