---
{"dg-publish":true,"permalink":"/Archivo/(1789) Proclamación de Carlos IV n'Uviedo/","tags":["#Siglo_18","central","a1789","Xosefa_Xovellanos","escrito","Gijón","poema"]}
---

[link](https://asturies.com/cavedaynava/proclama.txt)

Munchu me fuelgo , compadre ,
Afayate cabo casa ,
Que trayo te cuntar
Arriendes d' una semana .
Magar m' echó,	á 'quisti mundu
Lla madre de la mió alma ,
Ñin vi ñin , ñin cuidara ver
Cosa tan endrominada .
Dáca cá el to tahaqueru .
Echaré una fungarada ;
Porque la mió garapiña
Escaecióseme en casa .
Tan atochecidu estó
Que non sé lo que me pasa .
Por fuxir de lla dotrina
Q' el mió cura predicaba ,
De dir el domingo a Uviedo
Tentóme lla mala trampa ,
Y mal apenas llegué
Fasta el arcu q' apiegaba
Con aquelles monxes prietes ,
Que ñunca salen de casa,
Cuando tanta de lla xente
Per en d' arriba añublaba,
Que parecín les abeyes
Cuando quieren fer la ensambla .
Por auqel caminón nuevu
Que fasta Xixón llegaba ,
Tantos vivientes fervín
Y tanta xente colába ,
Que parecía un formigueru
Cuando daquién lu destapa .
 Quixe cudiar contra mín ,
Si quiciabes Santolalla
Habrá baxado del Cielo
Y dirín á visitalla ; 
O si nes Santes Reliquies 
S' hobíes abridu aquell' arca ,
Que magar Uviedo é Uviedo
Ñunca se vió despesllada .
Fos lo que fos, dixe yo , 
Que non m' importa migaya :
Y ansi dexéme de cuentos 
Y , lo mesmo q' el q' esñala ,
A empuxones y emburriones 
Llegué por fin á la plaza .
 Mas aquí ,  ¡ válame Dios !
Toda lla sangre se cuaya ,
Respíguenseme los pelos
Y el fégadu s' entrastaya :
Allí un home s' aflaquez ,
Acullá utru s'estrapa , 
Y todos entrepolados
Naide d' alendar cuidaba . 
Dixe yo : ¿ si el día del xuiciu 
Será n' aquesta semana ? 
 Mas como non había visto , 
El Ante-Cristu nin ñada ,
D' otres coses que ños llibros 
El mió cura arrellataba ,
Volvióseme l' alma al cuerpu , 
Y tomé una polgarada .
Vi tantu del cortinaxe
Por toda la balconada
Como nel día del Corpus
Cuando el Sagramentu pasa .
Vi allí puesta un talanqueru
Y por derriba una tapa 
Que parecía el cobertixu 
Que tengo na mió tenada .
El revoltixu de xentes
Que non tenín sofitancia ,
Apertadu me tenín
Como sardina en banastra .
 Quixo Dios dieren les tres ;
Y cata' aquí q' entama
Una recua de señores
A estropiellar pe la plaza . 
Enriba d' unos borricos
Con tanta de la cintaya 
Per encima del focicu ,
Del rabu y de la pelambra,
Q' anq' ellos no estaben gordos ,
Con aquella figuranza ,
Ponínse ensobervecidos
Bufando la espumaraya ;
( Q' en cuerpu del diañu entra ,
Decía la mió Mariana) .
A lo postrero de todo
Vieno un señoretu en traza ,
Con un vestido raxón
Y ena mano una palanca
Con un trapiquín colgando ,
Que parecía moxiganga .
Cabo d' illi otru venia
Cola vestimenta llarga ,
Una peluca canosa
Y una torga so la barba ,
Y entrambos na talanquera
Se ponxeron cara á cara .
Estábense allí finxados
Fasta q' el de la palanca
Entamó á un lladu y á otru
Sacudilla y solmenalla ,
Y al propiu tiempu illi solu
A voz en gritu falaba .
Dixo q' el Rey y la Reina 
Yeren xente d' importancia :
Todos dixeron amén ,
Y yo di una carcaxada .
 A isti tiempu ( estó ablucadu )
Tantu ruxir de campana ,
De tiros y de escopetes
S' estarayó pe la plaza ,
Q' acabé d' ensandecer 
Sin poder falar palabra .
 Apenes se aposentó ,
Cuando vieno otra brañada
De señores á caballu
Y otra tanta llistonada .
A lo postrero venía
Un tan llumhriu de cara ,
Tan endromáticu y tiesu
Q' a todos apavuraba .
Traía al pie dos mozacos
Con casaca engalanada ,
Y utru rodiadu de plumes
Que corría que volaba .
¿ Será quicías d' allá arriba
Donde se descuelga l' agua 
Cuando llueve , embaxador ,
Que viníes trer la embaxada
De que pal añu que vien
Tenemos meyor añada ?
Malamán ! non será esto ,
Si non una patarata ;
Pero, sea lo que fós ,
Allá ellos ios les hábia .
Aposóse del borricu
Y á la talanquera entama ,
Y faciendo l' avenencia ,
De la palanqueta agarra .
A mió ver el trapiquín
Foi d' alguna valenciana
Del glorioso San Cirbián ,
Según se sopelexaba .
Dempués d' isti emparamientu ,
Escaparen de la plaza ,
Y tanta xente tras d' ellos
Que quedó fartu afloxada ,
Yo , que non quixi correr ,
Como aquel que non fai ñada ,
Averéme hácia les pipes
Per donde el vino manaba .
Enllené la mió montera
Y zampémelo ña panza ;
Mas como yera tan floxo
Non m' escalentó migaya .
Andaba á un lladu y á otru
La xente empapirotada ,
Sin que home nin muyer
Tratás de dir p' hácia casa .
De lluego qu' atapeció
Tanta de la rellumbranza
Per todes partes había ,
Que parecía de mañana .
Sin saber lo que facía
Fuí allá cabo una casa ,
Que tenía tantes coses
Per toda la balconada ,
Q' á mió ver col xubileu
Voltiárasei la portada ,
Y col forru para fuera
Pasó toda la xelada .
Había allí tantes de lletres
Escribíes como en carta ,
Falando de doña Lluisa
De flores y rotilancia ,
Y otres munches engulimes
Q' el diañu que les parlara .
Estaben dos soldadones 
Fiendo allí la espantayada ,
Como si quicías el Rey 
Tuvíes ende la morada .
Adientro nun portalón
Habia un fatu de canaya
D' homucos y de muyeres
Que parecín de cuayada .
Estaben tan mal vestíos
Q' enseñaben una ñalga ,
Los codos y los cadriles
Sin falar una palabra .
Nin travesaben bocadu
Nin bebín gotera d' agua .
Si quiciavos tenín vida ,
Comióyosla la xelada . 
Fartéme d' estar mirando
Esta xente esblanquiñada ,
Y volvíos la trasera
Dandoyos una risada . 
 Eché andar per ende alantre ,
Di conmigo n' otra casa
A ú facín tantu ruídu
Com' hay en una esfoyaza :
Metíme nun rinconcín
A  mirar llo que pasaba .
Vi tantes de señoretes
Con tanta emburuyetada
Enriba de la cabeza ,
Que parecía un' altabaca
Cuando les lleven á unfrir, 
Y por detrás ios colgaban
Tantos de los farrapiezos 
Que fasta' l suelu allegaban .
Estaben elles argutes
Y bien comides en mi alma ,
Colorades y parlleres :
Cuando dangún les miraba ,
Rellambinse los focicos
Y facín la enxareyada .
Agarrades de les manes
Como xente rellocada :
Tantu saltar y blincar .
No é cosa mui acertada :
Dempués que me fartuqué
De ver tanta rellumbranza ,
Entrugué á un curaplayon
Que cabo min allí estaba :
 -"A Señor, agora diga ;
¿ Quiciavos la santa casa
Se ganó de los cristianos
Q' hai aquí tanta folgancia ? "
 Respondióme : -" Calla , burru ;
Non ves q' esta emparayanza ,
E por que dixo el correu
Q' hoy el Rey se coronaba ? "
.....................................
.....................................

 Eché á fuxir com' un cuete ,
Y cuando llegué á mió casa ,
Entamó la mió Mariana
Roñar com' una espritada .
Non quixe tornar a Uviedo ,
Anque toda la semana
Los xastres y zapateros ,
Ñon daben una puntada .
Fixeron mil perversures ;
Mas diz que non valín ñada ;
Y yo como soi sesudu
Y home ansí de capa parda ,
Non me paro na poqueza ,
Y vo siempre á la sustancia .
 A Dios , compadre , que tengo
Q' estrár é na mió quintana :
Fasta el martes é na Pola , 
Que vaya á vender la vaca .