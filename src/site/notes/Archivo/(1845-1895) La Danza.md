---
{"dg-publish":true,"permalink":"/Archivo/(1845-1895) La Danza/","tags":["#Siglo_19","central","Teodoro_Cuesta","escrito","Mieres","cuento"]}
---


 Con chaleco de cien picos, faja colorada y nueva, los calzones de pedrosu y terciada la montera, arrebálgase Perico, en ´a danza y lláncia fuera del pechu ijujú tan grande que plasma tóa la rueda. Les moces mirenlu tienres pos ye de xentil presencia, y tien tierruques de suyo y muy bones po la renta. Non hay fusu más derechu nin boca más pedigüeña, nin centura más lliviana nin cara más gayaspera, nin güeyos más faladores nin voz más regusta y fresca... en fin, ye tal, que barrunto q´utru Perico non hébia. Ye ´nel mirar más llambion q´una gata balboniega, y en escurrir picardíes atrás al raposu dexa. Más que diez homes de cuayu fái él solu ´n una andecha y cabruña ´l so gadañu sin dexái castra de muezca. Fora Sanson un enxencle d´isti rapaz á la vera; y aunque  aún se tosquila dos veces una decena fai ceniza un regodon y esmigaya una portiella, pos más que puños,  los suyos son porrones en concencia . Ye nalando un esguin rial, com´un galgu ´na carrera; y naide ´n blincar bardiales i aventaza ´n lixereza. Ond´afinca ´l so calcañu ni rastru de tapin queda, y al mirallu con tortoriu el cuayu el más finu tembla. Non sabe lo que ye miéo... po les bones ye una seda mas po les males... ¡carape! el que lu busca lu alcuentra . Ya galvarenos los mozos,  como la flor se ximielga cuando ´l fresquillín del monte muy sele,  al colar la besa, anden pa tras y palantre; ya llevanten la cabeza, ya taramiellen y griten ó dalgunu s´enduviella echando la zancania al so vecin,  que ´na tierra, desa ´l molde del renaz ó desigua una vaniella. Ya lo mesmo que ´nel práo de xatos una parexa reviciando, co los cuernos, el unu co ´l utru enrieda, lo mesmo xunt´á Perico la xente s´engarapiella, y á lluego siguen cantando ¡mal haya una mala llengua! Él non fai casu de naide; solo fala co la neña que va agarrada del déu de la so mano derecha. Ye blanca como la lleche nidia como la mantega, son sos güeyos dos lluceros y so boca una cereza. Tuércese com´una blima cuando ´l vientu la solmena y ensina ´l falar los dientes tan blancos como la perla. Fai pocinos al reíse en ós dos papos,  y al véla, non hay home ´n isti mundo que non quixera mordella.  Ye lista com´una xana... trabayadora y artera ye una paya la fesoria en sos manines de cera. Canta com ´una xiblata la bendita Madalena; si un roble podéis ´oilla púnse tienru y empapiella.  Más molleres se fendieron por querer falar con ella, que puede cuntar de pelos en so abundante guedeya. Mocáes, trescientos mil; tellerones non hay cuenta los que se dieron los mozos mil veces á so presencia. ¡Bien lo merez en verdá!.. ¿Non ye honra pa cualquiera perder por neña tan guapa las narices ó una oreya? Non va vez á romería que non s´entame quimera y haiga más escalabrotes que cuétes hébo ´na fiesta. Ansina,  yera so madre.. ¡Dios en ´a gloria la tenga! y como diz el refrán "de bon árbol bona estiella" Quiérense los dos rapaces; ¿qué muncho ya que se quieran siendo Perico tan machu y Xuana siendo tan fema? Mas golviamos á la danza,  qu´el diañu, que nunca fuelga, fexo lo que fai mil veces, qu´ á palos se desfixera. Entamen nuevos trebeyos,  canta la xente contenta hoy día vale quien tiene verdá que non tien rempuesta. De la parexa cercanu va Xuanón de la Caleya, muy timiu ´nel conceyu, pos ye d´entraña muy negra. Ya vió de cerqu´el focicu mas d´una ven en ´audencia añ señor xuez, por la morde de cortar co la foceta las narices, en Andorcio, al fiu de Pin d´Andréa, porque viriando triólu y estrapallói una deda,  Llocu ´está d´amor por Xuana; allorián cuerre tras d´ella, sin llograr nunca ´l mazcayu oilla falar siquiera - Al mirallos como entrambos gociaben en so presencia, entrói rixu d´entamar co´l so rival una griesca. La sangre de sopeton púnsoxei en ´a cabeza; ¡yeren celos! ¡probitin! que güelven llocu á cualquiera. Esperó que ´l bon Perico golviés á falar con ella, y cuando lo vió agacháu garrólu por la chaqueta. - Todos los mozos - i-dixo que ves danzando ´na rueda, se taracen las coráes al véte tanta fachenda. Déxanos en paz, borricu... sálte á cortexar á fuera, anque pecáo mortal ye que t´escuche esta ñeña. No la mereces, pozcaz; dime si tienes vergüenza , ¿A qué mozu d´un tochazu fixiste besar la tierra? Por exencle non t´apurro metánes en ´a mollera un palu que ´n remenducos te desfaiga la montera. Fuxe de la danza, pitu, que si como das la llengua dieres palos, dáu ´l casu pudieres gastar fachenda - Fartu Perico d´oillu, pálidu como la cera, blinca p´atrás, y non oye á lá qu´n so pecho reina . Sin dicéi "voy a apurrite" sin avisallo siquiera, diói un pálu ´na vidaya que lu dexó muertu en tierra. Al mirallu retorcese, como fái la llargatesa, si metanes en el ráu sei piega con una piedra, fuxó la xente plasmada lluego la xosticia llega llevando presu á Perico y al calavre pa la iglesia. Tres años que presu xime, cinco í falten de condena,  y cuando la xente danza,  llágrimas vierte una ñeña