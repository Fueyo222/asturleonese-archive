---
{"dg-publish":true,"permalink":"/Archivo/(1896) Señaldades/","tags":["#Siglo_19","central","a1896","Juan_Menéndez_Pidal","escrito","Lena","Madrid","poema"]}
---

[link](https://asturies.com/cavedaynava/senaldades.txt)

¡Maruxina, Maruxina, 
Nial de miós pensamientos 
Que esnalando, y esnalando, 
Como paxarinos tienros 
Fartucos d' andar p' el mundu, 
Sin topar n' el mundu fuelgu, 
Ván nochase los probinos 
De tó memoria 'n el ñeru !  
Hoy lloñi de tí, mialma, 
Hoy lloñi de tí flaquezco,
Y quiero tar xunto á ti
Siquiera co 'I pensamientu: 
Ende van mis señaldades 
Como paxarinos tienros; 
Ende van los miós amores 
So les aliquines dellos.  
Cuando alleguen cabo á tí, 
Co los tos brazos abiertos 
Aguardalos, Maruxina; 
Sal, mió neña, escontra dellos; 
En regozos de to saya 
Fay que se posen d' un vuelu, 
Y afalágalos, mió vida, 
Calécelos en to pecho 
Non sía qu' á morrer vayan
Tarrecidos por el xelu:
Failes ñeru en tos manines; 
Y, como yes madre dellos, 
Su piquín en la tu boca, 
Dayos tu misma limentu 
Qu' ansina, por tí cebados, 
Vevirán los miós recuerdos.  
¡ Paxarinos del amor ! 
Paxaretinos parleros 
Qu' alegran mió triste vida 
Cantando en mió pensamientu, 
Enguedeyados los probes, 
Enguedeyados y presos
En 'os bardiales d' escayos 
De miós llaceries sin cuentu;
En sin ver la lluz del sol,
Que siempre enfoscan mió cielo
Neblinas de señaldá
Y el orbayu de miós güeyos:
Cuando alleguen xunto á tí, 
En sin alendar y secos,
N' fonte de tus amores
Dayos de beber, mió cielu,  
Que van ardiendo de sede,
Por to querencia morriendo.
Cúidamelos, Maruxina;
Non niegues agua al sedientu,
Y Dios te lo pagará 
Como han pagátelo ellos
Amorosinos cantando,
Cantando sones melgueros 
Al pié de la tó quintana
En los árboles del güertu:
T' arrollarán al dormite
Como una madre al so neñu;
Por la nuichi, cuando dormias,
Oiraslos cantar en sueños; 
Oiraslos al ser de día 
Cuando seliquín el vientu
Ximielgue les verdes fueyes,
Pinte la lluz los peñedos,  
Y aún el llucerín del alba  
Pestañe solu ' nel cielo. 
Y si quiciabes morrieres,
Dios non me premita vellu;
Non se escaecerán de tí
Que en el mismu cementeriu
Quexaríanse, esnalando
Sobre to defunto cuerpo;
Maruxina, Maruxina,
Nial de miós pensamientos.