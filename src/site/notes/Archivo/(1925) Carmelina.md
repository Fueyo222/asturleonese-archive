---
{"dg-publish":true,"permalink":"/Archivo/(1925) Carmelina/","tags":["#Siglo_20","a1925","central","Fabricio","escrito","Gijón","poema"]}
---

[link](https://asturies.com/cavedaynava/carmelina.txt)

A León y Castillo, poeta y amigo
 
Carmelina, la ñeta de Colás el de Antona, 
La chavala más chusca, la chavala más mona, 
Que denyuri per toa l' arrodiada se vió; 
El encantu y el bixu de les moces melgueres, 
La aloyanza y cubicia de les Ilingues parlleres 
La que alloria los mozos dende Xove á Somió,
Amusgóse en so cara candialina la rosa 
Y perdió los ximielgos de ñuviella garbosa; 
Non tien gracia de rise, nin se I'auye cantar; 
Ya n' el so escudilleru naide atisba y repara 
La cacía tan llúcia, que se vía la cara
Tal que n' agua del pielgu n' el espeyu al merar.
¿ Qué se fexo, coitada, de to roxa guedeya,
De to texe y manexe con afanes d' abeya ?
¿ Qué d' aquelles risines más candiales qu'  el pan
Y ¿ por qué non gargolies una allegre tonada
Como antaño n'  el sallu ó al coyer la ferrada
Pe l' albancia del día en 'l fresco fontán ?
Si la allondra al reclamu va y se cola n' a trapa
Y si la escapitina se chamusca n' a llapa
Ye qu' enllúxense entrames de so enfotu al callor;
Y por eso la sabia aburuya en so xuiciu, 
Que te come la guaxa y te acaba el sumiciu, 
Que ye fueu de querencia y pruíciu d' amor.
En' a fiesta del Carmen, como flor pinturera  
S' abre y xira la danza cabo la carbayera,  
Que s' espacia n' el campo xunta Villamañín;  
Y se cozquen los mozos al sonsón galbaneru,  
Que pezpuntia la gueite y sonsaña 'l puntero  
O gargolian les moces xareyaes del moñín,
Alloriados los mozos de maxencia y de celos 
(Qu' el meyor del cotarru lleva 'I diablo n' os pelos) 
Po l' amor de la neña entamaron custión; 
Y apurriéronse palos á moler y á destayu,
Y, frañéronse 'l llombu, tarazándose ' l cuayu,
Y por muerte está presu dende entóncies Pinón.
El galán que á Carmela fai rebelgos n' el alma,
El que en rondes y fiestes pinta y lleva la palma 
Y que abluca á la neña con tan fondu pinsar,
Que frayada de pena añubló sos güeyinos,
Al fuxir l' amapola de sos nidios papinos
Y la allegre callandria de so dolce cantar.