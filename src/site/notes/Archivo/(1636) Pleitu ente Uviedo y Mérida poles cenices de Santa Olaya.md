---
{"dg-publish":true,"permalink":"/Archivo/(1636) Pleitu ente Uviedo y Mérida poles cenices de Santa Olaya/","tags":["#Siglo_17","a1639","central","Antón_de_Marirreguera","escrito","Carreño","poema"]}
---


Cuando examen les abeyes
Y posen de flor en flor ,
Si les escurren s' espanten,
Vanse y non facen llabor ,
Dexando el caxello vieyo
Pa buscar otro meyor.
Sant' Olalla fó l' abeya
Que de Mérida ensamó ,
Enfadada q' adorasen
Les fegures de llatón.
Entoncies el rey Don Sil
Andaba en guerra feroz
Con los moros que querín
Encabezase en Lleón .
Permitiólo aquesta Santa
Que les victories i dió ,
Matanza faciendo n' ellos
Fasta q' en Mérida entró .
Llegó al pueblo d' esta ñeña
Que temblaba de pavor ,
Y esconfiaba de so cutre
Solliviada  de temor .
Cutieron los santos güesos
Viendo que s' arrodiyó :
Si estovieren más carnudos 
Saldrín fei acatación . 
Trúxoles el Rey piadosu,
De llaceria los sacó 
Y metiólos per Uviedo 
Con gaites y procesión . 
Mérida diz que i tornen 
Esta prenda que i faltó : 
Diga ella que quier ise
Y aún con eso... quiera Dios . 
Si quieren que la llarguemos , 
Páguennos la devoción 
Ansí de los que finaron 
Como de los q' ora son .
Díguenlo al Santo Sudario 
Ver quicias si da razón  ,
Pos non tien utro cuidado 
El señor San Salvador.
¿Quián ora i lo mandará?
Bien s' echa de ver que nos: 
Si nos lleven esta Santa 
No hay más d' arrimar la foz ; 
Dirán ellos: - " Morrió acá " ;
Diremos nos : - "Non morrió , 
Q' está viva par' Asturies ,.
Si está muerta para vos" .
Y anque la lleven , m' obligo 
Que se torna per ú fó ,
Porque dexa conocidos 
Y gran comunicación . 
Si por amor d' esta Santa
Extremadura llibró, 
El Prencipado heredero 
Puede ir tomar posesión . 
Ella está muy bien acá , 
L' otro vaya per ú fó , 
Porque están de nuestro llado 
L' Obispo y Gobernador . 
Nosotros los de capote ,
Cual con un ral , cual con dos , 
Seguiremos isti  pleito 
Fasta llevállo ente Dios .