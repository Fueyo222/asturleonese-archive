---
{"dg-publish":true,"permalink":"/Archivo/(1925) Fiesta mayor/","tags":["#Siglo_20","a1925","central","Fabricio","escrito","Gijón","poema"]}
---

[link](https://asturies.com/cavedaynava/fiestam.txt)

 ¡ Qué ceo xiringüela
 N' a ilesia la campana !
 ¡ Qué allegre gargolitia
 El paxarín del alba !
 Paez que va á l' apuesta
 Co' 1 tambor y ia gaita,
 Qu' espabilen la xente, 
 Tocando l´ alborada !
 Siempre pinta el gaiteru
 De la fiesta á l' albanza,
 Y dend' en ca del Cura
 Va de porta en corrada,
 Semando 'l maravayu
 Por mor de la pitanza;
 Y barrunto que ogaño
 Abonda ha coliechala,
 Qu' el fautor de la fiesta
 Ye Don Pancho el de Xuaca,
 Que agora fai dos meses
 Que vieno de la Bana.
 Los mozos que n' a vispora
 Llograron el pintalla,
 Saltando la foguera
 Y esguilando la maya,
 Al sonsón del punteru
 Pezpuntien so tonada,
 Magar qu' allá n' a ería 
 El mozu de llabranza
 Meyor gargolia ainda
 Qu' el xilgueru y callandra 
 Al golver de la fonte 
 De dar á los gués agua.
 Afumien los fogares
 De toa la quintana; 
 Los cazos del atuestu  
 Semulen tren en marcha, 
 Rustiendo los torrendos
Pa l ' hora de la parva; 
Con cara de pascuines 
La xente endomingada, 
Lluciendo los paxellos 
Continta sal de casa; 
Hoy dende el más probitu, 
Afayau á carpanta, 
Al ricu faneguero 
Que gasta más fanfarria 
Y cunta de la villa 
Con xente convidada, 
Yanten pucheru frescu, 
Que á un calavre llevanta, 
Y pitos con arbeyos 
O carne encazuelada 
Perbién aperiadina 
Ansí como Dios manda, 
P' amoyentar pan blanco 
En pebre de tomata, 
Y á toos á la postre 
Ha pingayos la baba 
Co n' el arroz con llechi 
Y mantega floriada, 
Que faen rutiar de góciu 
A un defuntu n'  estauta.
Nisina la melguera,
Rosuca la reitana, 
Sabel la repolía, 
Maruxa la chavala, 
La Rosa del Ponticu 
Y Cóncia y Mirablanca, 
Les moces más llucíes 
D' enriba y so la bárdia, 
Les qu'  han llevar los ramos 
Y son la flor y ñata, 
Dentera de los mozos 
De toa l' arrodiada, 
A tema llevantaron 
De lloreu y retama 
Dos arcos qu' hay que vellos 
Metanos na calzada,
 Estrada de genoyu,
 Tumío y espadaña.
 Ya tronen les xiraldes
 Y bulle la campana,
 Ya pe' l llugar allante
 La prucisión avanza,
 Cargando co' l pendón
 El diañu de Foxaca
 Con cara de marmiellu
 En son de moxiganga,
 Faciendo mil veyures,
 Folixa de gandaya,
 Por mor de que n' hay Corpos
 Sin qu' hebia una tarasca.
 Al paso la custodia
 Por baxo de l ' arquiada,
 Los cures s' ababorien
 Por vella y remiralla;
 El de la incensariera
 No atina á pendulala,
 Y el tambor se arronquiella
 Y empapiza la gaita.
 ¡ Ay qué maja la fiesta !
 ¡ Ay la fiesta qué maja !
 Sospirando la xente,
 De rodíes exclama:
 Y dalgún empapiella
 Y s' ensucha una llárima,
 Al mirar de la Virxen
 La carina de gracia,
 Y ente ñubes y flores
 La custodia que pasa.