---
{"dg-publish":true,"permalink":"/Archivo/(1900-1920) Pa’ siñor cura de Ribadesella/","tags":["#Siglo_20","central","Cipriano_Álvarez_Pedrosa","escrito","Oviedo","poema"]}
---

[link](http://asturies.com/cavedaynava/pasinorcuraderibadesella.txt)

Non hay fiesta en sin tarasca
y en sin que toque un gaiteru;
pa que non falte esti aquí
faré de músicu vieyu,
y anque desafine un pocu
y estorbe en esti conciertu,
con el roncón de la gaita
y soplando en el punteru
voy a acompañar el cantu
que hoy me sal del garigüelu
y que tien por estribillu,
o por remate de versu:
“Siñor Cura, Siñor Cura, 
Yá puede usté tar contentu”.

Les rapaces más guapines, 
De flores un garapiellu, 
Gayasperes, melguerines,
Güeyos de color de cielu,
(dexo fora a les mios fíez
Metides en esti empeñu)
Como xanes afanoses,
en sin folgar un momentu, 
entamar esta fiesta
a fin de atrapar dineru
pa les obres empezades
d’esi magníficu templu
que orgullosu va a adornar
la plaza vieya del pueblu.