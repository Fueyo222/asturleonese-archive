---
{"dg-publish":true,"permalink":"/Archivo/(1963) Coplas pastoriles de Cabrales/","tags":["#Siglo_20","a1963","oriental","oral","Cabrales","refranero","canción"]}
---


**1.** A min ñon mi da curiáu,  
anque digan lu que digan:  
unos jablin por jablar,  
y otrus porque invidian.

**2.** Adiós, tres vecis adiós,  
mi consuelu y mi allegría:  
¡con qué corazón dexesti  
a quien tantu ti quiría!.

**3.** Al pasar La Colladona  
da la güelta'l mió sombreru,  
¡adiós, neñas de Carreña!,  
que nel corazón vos llevu.

**4**. Anda iciendu to madre  
que a mí ñon mi quier por ñuera:  
yo tampocu quiero al jiyu  
troncu de tan mala maera.

**5.** Anqui ti xubas al cielu,  
y ti poñas xuntu Dios,  
ñon ti quidrán los santos,  
pos que ñon ti quisi yo.

**6**. Añochi estevi a to puerta  
hasta que salió la lluna,  
que ñon quisiestis abrime  
corazón de piedra dura.

**7**. Añochi estevi a to puerta,  
y tres veces piqué al candáu,  
pa ser neña d'amores  
ties el sueñu bien pesáu.

**8**. Aquellu que mi jicisti  
en mediu del jelechari,  
ya lu sabi tul mundu  
que mus vierin regolcari.

**9**. Asomémi a to ventana,  
por ver que tabas jaciendu:  
jariña nuna madreña;  
vaya muyer de gobiernu.

**10**. Ay de min, en siendu nueva,  
di la palabra a un mancegu,  
sin permisu de mios padres,  
a cumplilla ñon mi atevu.

**11**. Comu quies que ti quiera,  
ñon ti pueu querer:  
e que ties una madri  
que ñon mi quier ver.

**12**. Corazón apasionáu,  
amira que te sucedi,  
tené los güeyos puestos  
nuna que ñon ti quieri.

**13**. Cuandu yo te'n l'agonía,  
ponti tú a mió cabecera:  
xira tu vista a la mía,  
si tú quies que ñon mi muerra.

**14**. Dexa la bola que rodi,  
que rodandu si divierti;  
tamién mi diviertu yo  
cuandu vo di nochi a verti.

**15**. Dicen que casar, casar,  
yo tamién mi casaría,  
si la vida del casáu  
juera comu'l primer día.

**16**. Dicis que ñon mi quies  
y que mi quisiesti,  
vaya lu ganáu  
por lu que perdiesti.

**17**. El desengañu y el tiempu  
son dos amigos lialis,  
que dispiertin al que duermi,  
insiñin al que ñon sabi.

**18**. El primer mozu qui teña  
y-teñu de regalar  
unos endrinos verdis  
que ñon lus puea pasar.

**19**. El que cortexa y ñon sabe  
la cuerda qu'ha de tirar,  
por buen sacristán que sía,  
nunca llegó a repicar.

**20**. Enderieza esa montera  
en domingu comu'n llunes;  
é munchu lo que valis,  
peru más lu que presumis.

**21**. Enderieza esa montera,  
que páices un lladrón;  
anaque ñon robes a naide,  
robas el mio corazón.

**22**. Esa to boina, mozu,  
tati bien, cálesla munchu,  
lu guapinu de to cara  
ñon lu pueu ver a gustu.

**23**. Esa saya colorada  
ñon la llevis a sallar:  
si quies que ti cortexi,  
cuélgala de la jigar.

**24**. Ices que m'has olvidáu,  
siñal de que m'has queríu;  
yo ñon ti olvidu a ti,  
porque nunca t'he queríu.

**25**. Ices que mi quies munchu;  
e mentira, que m'ingañes:  
que si tantu mi quisieres,  
a tu casa mi llevares.

**26.** Icis que mi quies matar,cucheyu ti daré yo,  
ajiláu cola mio sangri  
pa que mi curti miyor.

**27**. Icis que ñon mi coñecis,  
pos ñon só descoñecía,  
só de los altos de Tielvi  
enti los xelos metía.

**28**. Icis que ties munchas tierras,  
pa mín que ñon ties ñada:  
págami lu que mi debis,  
amor con amor si paga.

**29**. Icis que ya ñon mi quies  
porque só roina y probi:  
pa valir lo que tú valis,  
só más alta qu'una torri.

**30**. La moza que s'inamora  
del vestíu y ñon del homi  
jalta-y'l coñecimientu  
porqui'l vistíu si rompi.

**31**. Las estrellas nel cielu  
toas anden en pelea,  
porque icen que tus güeyos  
valin más que toas ellas.

**32.** Las estrellas nel cielu  
se vistin de coloráu:  
yo mi vistu de negru  
que tengu amor de soldáu.

**33**. Las mocinas desti pueblu  
son chicas comu zurrones:  
en cuantu vas cortexar,  
salin polos cuartarones.

**34.** Los amores que tú ties,  
primeru los tuve yo:  
mi allegru que ti diviertas  
con lu que a mín mi sobró.

**35**. Los homis al pretender  
son muy dulcis y agradablis:  
endimpués que tan casaos,  
son lo mismu qu'abinagri.

**36**. Mira comu corri l'agua  
en debaxu de la cima:  
ansí corri pola to cara  
la gracia de Dios debina.

**37**. Nel bailli la tienis,  
báillala, guapu,  
y pa espediti,  
dalli un abrazu.

**38**. Nel día que mi olvidesti  
pensaren que mi morría,  
porque mi vieren llorar  
y lloraba d'alegría.

**39**. Ñin cantu porque bien cantu,  
ñin porque so cantaora,  
ñin por devertir a ñaidi,  
que mi diviertu yo sola.

**40**. Pa dexar de quereti  
mi tía que jaltar  
el sentíu, la razón  
y el airi pa respirar.

**41**. Ofricístimi un quesu  
en siñal de matrimoniu,  
ya ñon mi casu contigu,  
güélvoti'l quesu al horriu.

**42**. ¿Pa qué mi disti entrada,  
amor míu, en tu querer?  
¿pa qué mi disti entrada  
si dibis mi aborrecer?

**43**. Por cantar y por bailar  
nunca se perdió denguna:  
se pìerdi la que li sigue  
la rodia de la jortuna.

**44**. Porque cantu y mi diviertu  
mi llamin la sin xuiciu:  
cuántas puertas si menein  
en sin salisi dun quiciu.

**45**. Quixera ser vaca o güey  
y otru animal mayor  
pa beber nela juenti  
ondi si llava mió amor.

**46**. Sali, lluna, sali, lluna,  
sali denti los ñublaos,  
que si volvian a queré  
los amores olvidaos.

**47**. Si alguna vez se perdiera  
el retratu la tu cara,  
búscalu, y lu encontrarás  
nel jondu la mi alma.

**48**. Si las muyeres tovierin  
la llibertá de los homes,  
salíen a los caminos  
a robá los corazones.

**49**. Si mi quies, ti quieru;  
si mi amas, ti amu;  
si mi olvidas, ti olvidu;  
lu que jagas, jagu.

**50**. Su quies que mi vaya  
un día ca semana,  
vas quitar el ramu  
que ties en la ventana.

**51**. Teñu jacé unas madreñas  
de tacón y que llevantin,  
que só piqueña y ñu agamu  
a los brazos del mió amanti.

**52.** Teñu'l corazón heríu,por tuas partis mi duel:  
a puñaladas dibis muirtu  
y el que la culpa mi tien.

**53**. Tenñu nuevi pumaradas,  
toas nuovi dan manzanas,  
la que si casi cumigu  
comi las más encarnadas.

**54**. Teñu sieti piruyales,  
las sieti dan peruyas:  
la que si casi cumugu  
comerá las más maúras.

**55**. Teñu de xubir al puertu,  
y baxar pela mayada:  
si alcuentru la pastora,  
teñu de rasgai la saya.

**56**. Una casada mi dixu  
-yo ñon sé si la creyera-  
qu'un díu en ca manu  
diera por tar soltera.