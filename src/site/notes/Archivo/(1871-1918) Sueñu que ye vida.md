---
{"dg-publish":true,"permalink":"/Archivo/(1871-1918) Sueñu que ye vida/","tags":["#Siglo_19","central","Félix_López_del_Vallado","escrito","Oviedo","poema"]}
---

[link](https://asturies.com/cavedaynava/sueniuqueyevida.txt)

(Al Sr. Gumersindo Laverde Ruiz)
 
Pal que non tien sosiegu
Y aballa nes llabores
Desque Dios unvía el día
Fasta que vien la noche,
Paez el xergón, de fueya,
De plumes de palombes,
Pero entovía más blandu
Pa mozos ye y pa moces
Qu’al chase l’alma alcuentren
Enllena de perdones
De romeríes sin cuetes,
Sin gaites nin tambores,
¿Qué reina habrá endayuri
Que’l catre d’ella atope,
Anque lu encurumpine
Con llana o con pilote,
Más blandu, más mullíu
Qu’aquel xergón en onde
Espurri’l cuerpu Pina
Dempués de ver dos hores
Al mozu galantiante
Con el que ta en sos glories?
Sallando’l maizucu
Qu’ha dar panoyes roxes,
Quiciás porque al so pelu
Semeyen les panoyes,
Enteru coló’l día,
Y, ansina que foi noche
Pintó Llope en so casa
Y al pie del llar sentóse.
El gozu de la neña
Al velu non se esconde,
Que lluz sal pelos gueyos
Y pela cara en roses.
Los vieyos, nutru escaño,
Esclúquenlos y emboben,
Falen algo, empapiellen,
Callen, pigazen, ronquen...
Entrambos, Llope y Pina,
A cuentu traen cien coples,
Marmullen polo baxo,
Riyendo faen que roñen,
Embúrriense, y con plizcos
Aforren les razones.
El mozu col so palu
Fai mil ribilicoques
Ena ceniza; y ella
Pa non tener ucioses
Les manes, un tarucu
Esbilla, menia’l pote,
Inflando los papinos
Asopla, los tizones
Compón, y si ye’l casu,
Faltando–y otres coses,
Col mandilucu enrieda
Que va encoyendo en llorcies.
Dacuando blinca’l gatu
Llambión, enriba pónse–y;
Y si ella lu afalaga,
También el mozu entóncenes
Fai esbarriar pel llombu
Sos manes pecaores.
El gatu entiesa’l rabu,
Miaga les gracies, dóblase,
Fasta que diz la neña
(Al gatu non, al home
Que ta mirando en tientes...)
—“¡Cuidao non t’enquivoques?”
El tiempu cuerre; el mozu
Andando a trompicones,
Pos pa marchar les pates
Alcuentra perezoses,
Camín va de la puerte
Y aspera qu’allí emboque
col so candil la neña
Que ye sol de los soles.
Acasu ella lu ameche,
Acasu saín–y sobre,
Acasu coles manes
Tamién ella lu arrodie;
Pero’l candil acasu
Al viento–y diz que asople,
O él solu acasu apágase
O apágalu el demontres.
Lo cierto ye qu’a escures,
Sin lluz y hasta ensin mosques,
—“Adiós”, diz Llope a Pina,
Y “adiós”, diz Pina a Llope
 
. . . . . . . . . . . . . . . . . . . . . . . .
 
La neña va pal cuartu
Y al ventanucu asómase...
¡Qu’azuliquín el cielu,
Qué guapu’l valle, el monte!
La lluna enriba atendi,
Abaxo’l ruidu óyese
Que sobre los guixarros
De Llope faen les broques...
La neña zarramica
Anque en mirar s’enfote,
Y, ensin querer, de sueñu
La cabecina dóblase–y...
Yá entorna la ventana,
Yá queda Pina a soles,
Yá con entrambes manes
Que lleva’l cocorote,
(Mientres el senu alzáu
Más fachendosu ponse),
Desata los corales
Qu’al piscuecín s’enrosquen;
Yá... pero abasta, abasta,
Pos tantes relaciones
Son pa naguar la cuenta
Y al más pintáu amorien.
Dirévos qu’en un verbo
La neña desvistióse
Y, mientres marmullaba
Dalgunos paternostres,
Con ixuxús el mozu
Arroxidando lloñe,
La devoción acasu
Quitába–y a la probe.
Dirévos qu’al echase
La neña sonriyóse;
Qu’en menos d’un menutu
El sueñu entró–y de golpe,
Y aquella sonrisina,
Sin esnalar como otres,
Quedóse enriba’l ñeru
De perles y amapoles.