---
{"dg-publish":true,"permalink":"/Archivo/(1926) La llendadora de Priesca/","tags":["#Siglo_20","a1926","central","Francisco_Manuel_Balbín_de_Villaverde","escrito","Villaviciosa","poema"]}
---

[link](https://asturies.com/cavedaynava/lallendadoradepriesca.txt)

Vaqueira
 
Non ví rosa fresca
Mas encantadora
Qu’una llendadora
Del pueblu de Priesca.
 
La mocina taba,
Llena de fechizu,
Nun atopadizu
Praucu, u llendaba
El so armentio; yera
La guapa pastora,
Per lo encantadora,
Una flor melguera.
 
Taba sentadina
Al llau del regatu;
Meyor que ñerbatu
Cantaba la nina;
D’allegres amores
El so cancio yera;
Taba la pradera
Cobierta de flores.
A illa acerquéme,
Mui agasayosu,
Y nel prau herbosu
Mui xuntu asentéme;
Plática amorosa
Entamé al istante;
Con bonu semblante,
Me oía la hermosa.
 
Viénome una lloca
Perardiente gana
De besar la grana
Fresca de so boca,
Duce, piquiniña...
Y non perezosu,
Bese pergozosu
La boca divina.
 
Cola so guíada
Diome na maxella
La moza; esmormiella
Ansina, enoyada:
“Mozón platiqueru,
Atrevíu, fatu,
Non val un herbatu,
Yo ¿pa que lu quieru?”