---
{"dg-publish":true,"permalink":"/Archivo/(1925) Mitos de Prometeo y de Pandora/","tags":["#Siglo_20","a1925","central","Enrique_García-Rendueles","escrito","Gijón","poema","traducción"]}
---

[link](https://asturies.com/cavedaynava/mitosdeprometeoypandora.txt)

(Traduccion griega de D. Manuel Jiménez Aquino.)

Hay que sudalo pa algamá 'l condumiu;
Si lo quixés el Dios, con poca xera,
Ganarís pa vevir un añu enteru
Trabayando na más una collecha,
Punxeres cabo 'l sardu los preseos,
Y dexarís los gües tumbaos na llenda.
Pero Xúpitre fechu 'n baseliscu,
Que Promiteo chances i fixera,
Non dobla les cervices y á los homes
A travesades únvia la sofrencia.
El fuibu yos quitó; más Promiteo
Rapuñólu otra vez al Dios que truena,
Y metíu nel furacu d' una caña
Á gálmios á los homes yos lu lleva.
¡ Ansí bulra al que xuega con el rayu !
Y el bermeyadu Zeus lu encamenta:
<< ¡ Pos que revicies con ñapame'l fuéu,
Malamán, ha pagalo to reciella;
Un mal daré á los homes, y han pruílu
Cua-el meyor de los bienes de la tierra ! >>
Rise; y entama con Vulcanu arteru
Que i faiga de la folla una guapeza
Con llengua suaviquina, dolces güeyos,
Qu' á una diosa del cielo sea semeya.
Depriéndei Atanea les llabores
Que se fan col' aguya en bona tela;
Y Venus dai mil gracies qu' enlloquecen;
El Arxecida la intención de perra;
Minerva encapiellóla y diói les xoyes;
Les Gracies los collares y braceras,
Y les flores allegres i texeron
Con llaciada de roses la guedeya.
Pandora la apelliden: << la osequiada
(Por los Dioses) con tóo >>, pa funesta. 
Y Xúpitre mandói al Arxecida 
Llevala á Epimiteo á toa priesa; 
Y al vella 'scaeciósei el avisu 
Que abondes veces el hermanu i diera: 
<< Non tomes náa del cielo nin los Dioses 
Que enfurruñaos males apareyan.>>
Más después qu' agarró la presentalla 
Entós conoció 'l mal sin remedencia. 
Pos denantes los homes non habíen 
Sudores, nin trabayos, nin llaceria 
Y ahora enveyecen amalaos los probes 
Dende 'l trubiecu hasta la fosa 'strecha. 
Separtó la muyer con ñidies manes 
De la caxa fatal la tapadera; 
Y esnalaron entoncenes les cuites 
Qu´aforfugen al home acá 'na tierra. 
Y, sola, quedó sola la Esperanza 
De la caxa mortal xunto á la oriella. 
Non pudo esnalentar, porque la tapa 
Axustóla otra vez quien tien la éxida. 
Dentonces tan los males enel mundu 
Dellos la vida toparéis enllena; 
Semaos los mares y los vientos toos, 
Y vienin seliquino las dolencias 
Pela nuiche callada y pelos díes, 
Por algo Zeus yos quitó la llengua.

Y ansí xamás dengunu puée rise
Nin facer bulra á lo que Dios ordena.