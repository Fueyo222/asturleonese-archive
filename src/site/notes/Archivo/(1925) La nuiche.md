---
{"dg-publish":true,"permalink":"/Archivo/(1925) La nuiche/","tags":["#Siglo_20","a1925","central","Pepín_de_Pría","escrito","Gijón","poema"]}
---

[link](https://asturies.com/cavedaynava/nuiche.txt)

 ¡ Qué dolces tan los cielos 
Al fenecer la tarde, 
Cuando non hay un ñublu... 
Cuando non xibla un aire... 
Cuando llume sereña 
Selino caye... caye... 
Y esnidia... y alonxana... 
Y esvanécese... y vase... !
¡ Qué guapa ye la nuiche 
Cuando' l tesoru esparde 
De sos arrellucientes 
Fermoses lluminaries ! 
¡ Con cuántu afán los güeyos 
Nel so misteriu espáyense, 
Y esnala 'l pensamentu 
Tres d' ellos á rodiase
D' estrelles y luceros…. 
Como tarán los ánxeles 
En sos paseres d' oru 
Y ripios de diamantes !    
¡ Ah nuiche, dolce nuiche, 
Q' al alma bona trayes 
Ydeyes malencóliques 
Pertienres y persantes !  
¡ Ah nuiche, dolce nuiche, 
Que yes pa los mortales
Un llibru relluciente 
D' enfenetibles planes, 
Que tien ringlones d' orbes 
Que polvu d' oru orbayen. 
Y lletres de lluceros 
Y estrelles de palabres !...
¿ Qué ye la lluz solana 
Que dende 'l cielo caye 
Dende que l' alba amiga 
Fasta que vien la tarde, 
Qué ye, na comparanza, 
Contigo comparable ?
¿ Contigo que t' allumen
Centelles engazades
De rollos de rellámpagos
Y foles amburantes
Que 'n ámbetu 'n que roden
Fástase 'l étre abrasen ?
¿ Hay chispa que non muerra ?
¿ Hay lluz que non pigace ?
¿ Hay sol que non se clise,
Nin fueu que non se mate ?
Pero hay to ñoble sombra
Tesa, terne ' nfondable;
To sombra que non muerre,
To sombra que foi antes
Que 'l mesmu sol, pos taba
En sueñu eternu añándose
Nel so trubiecu de étere 
Mentantu que i cantaben 
Cantidos del misteriu
Les nuiches etenrales.
¿ Hay flor que non s' esfueye,
Color que n' atristaye,
Bravén que non amustie
Y arume que n' acabe ?
Hay una, non más una:
La flor de to linaxe.
Hermosa flor prendida
Del ámbetu nes rales  
Al senu de Dios llega  
So ' strañu raizame;
D' estrelles y lluceros
Ye so vistosu cálice, 
Y pal Siñor en illi
Busquen la miel los ánxeles.
¡ Mal fixeron los homes !
¡ MaI fexo Miguel Ánxele
Rincar d´una cantera
Un cantu pa Ilabrate !
Pa tí tudu 'l Pentélicu
Y Paru y les Carrares
Non añeren abondo 
Peñedú nes entrañes.
Tú, nuiche soberana 
Non puedes ser de mármole; 
Tú tienes que ser fecha 
De tí mesma, y trabate 
Del ámbetu del cielo 
Pel altu colondrame, 
Con tristes tapeceres 
Y dolces alborades 
Con llumes muremundes 
Y sombres tiñeblaries 
¡ Y 'I pavor del misteriu 
De tos escuridades !
¡ Oh nuiche, dolce nuiche, 
Rixu de Dios amante, 
Ramu d' estrelles pures 
Que per el cielo espayen 
Arumes del Etenru ! 
¡ Dexa que 'l alma vaguie 
Per tos misterios. ¡ Déxala 
Beber nos mananciales 
De soma y lluz que broten 
De to senu' nfondable; 
Y dexa á la mió alma 
Gociosa arrodiáse 
Y á to imperiu l ' ofierta 
Facer de miós cantares.
De todes mios angusties 
Débati yo les llárimes, 
Débati yo miós quexes, 
Débati yo miós cántigues, 
Y la gloria que vego 
De Dios, que 'n tí resplándie... 
Que ye como 'l guarnéscola 
Que ponxo 'n to semplante.