---
{"dg-publish":true,"permalink":"/Archivo/(1863-1911) Pe'l mio llugar/","tags":["#Siglo_19","oriental","Amable_González_Abín","escrito","Llanes","poema"]}
---

[link](https://asturies.com/cavedaynava/pelmiollugar.txt) [link](https://wikisource.org/wiki/La_Candelera)

Versos que bien se llamben,  
porque sueltos están.

Cómo alegra'l golver al pueblu hermosu  
Onde, cuando inocente, unu xugaba,  
Ñeros pillando aquí, frutas allendi,  
Truchas pescando'n ríu cristalinu  
Que dexa ver el griju de la madre,  
Y anda aquí jolgazán, allá entaína;  
Tan prestu lleva piedras, retoriando  
Como las jueyas que el oral esmena,  
O ya remansa xunt'á duras peñes.  
Dempués se 'sgarma, en saltu caprichosu,  
Jaciendo en jondos pozos blanca espuma,  
Cerquinos que s'enanchan perezosos,  
Jolinas, gorgolitos y jirvores.  
Más alluendi en pimplón corre lixeru  
Y dando un calumbón se precipita,  
Diendo dempués per baxu verdes toldes,  
Bañando las veguinas de olorosa  
Manzanilla, poleu, verbena, xunclos,  
Tumillu, clavelinas, espadañas,  
Y otra porción d'herbatos diferentes.  
Recollendo de juentes y de riegas  
El preciosu caudal, jállase lluego  
Co'las presas de praos y molinos  
Que á la juercia lu tuercen pa los calces;  
Y elli rabiáu y de coraxe Ilenu,  
Ruxendo altivu, per sobr'ellas brinca,  
Bordando rica tela nacarada;  
Jastas'á que cansau de las regüeltas  
Se'smucia al cabu pe'las cuevas jondas  
Ó per ente las piedras y cascayu,  
Y súmese'na mar siempre sedienta.  
Vense sin fin de truchas, pintas, roxas,  
Que'l blancu pechu ensiñan cuando saltan,  
Enredando y buscando aire y mosquitos,  
Y dan de llombu sobre'l agua amiga.  
Cuando á l'oriella están en secu casi,  
Quietas, tomando el sol, y ven á algunu,  
Prienden á 'scape al conocíu asilu  
De piedras, cuevas ó raízada espesa,  
Mas aprisa que flechas disparadas.  
El hombre al velas en rapaz se torna,  
Remángase hasta'l codu y la rodilla  
Y entra á pescar así; cumple'l antoxu,  
Sin reparar en que la edá y el xuiciu  
Á llabores más graves lu destinan.  
Arma el butrón; con llávanas menudas  
Al par llevanta la jorcada presa;  
Trabaya co'l xurgón y la palanca,  
Y al fragor de los recios xurgonazos  
Y al truquiar de las piedras que regüelve,  
Tal miedu las probinas truchas cobran,  
Que van llocas y ciegas á metese  
En'a'l carcel de brimbias, n'a traidora,  
Nasa que á so elementu las arrinca,  
Jaciéndoios convulsas retorcese.  
O' ya, baxu las piedras, á la mano  
Que lluego las estruya y aprisiona,  
Consienten que las pula y las jalague,  
Como mansas y dóciles corderas.  
Tamién á l'oriellina en pedregales  
Viven muy descudiadas las anguilas,  
Y aunque 'spulen 'na mano pescadora,  
Con tiseras dentadas se sujetan,  
Y en vanu ellas se enroscan y retuercen,  
Puxando por burllar tan fiera maña.  
Más tou no e divirsión, pes casi siempre  
Píllase moyadura soberana,  
Xustificando'l dichu de que á ensuchas  
Bragas xamás pescárense las truchas.