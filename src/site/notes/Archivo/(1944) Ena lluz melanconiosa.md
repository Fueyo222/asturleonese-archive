---
{"dg-publish":true,"permalink":"/Archivo/(1944) Ena lluz melanconiosa/","tags":["#Siglo_20","central","a1944","Constantino_Cabal","escrito","Oviedo","poema"]}
---

[link](https://asturies.com/cavedaynava/enalluzllmelanconiosa.txt)

ENA LLUZ MELANCONIOSA 
de les hores d’acordances, 
cuando surde la borrina dende todes les fondures 
y non gotien esperances 
per deyures, 
la visión de la tierrina 
que s’enrieda nel espaciu 
aseméyame enconxuru de prefume falageru, 
qu’enguedeya na borrina llumarales de topaciu 
y fogueres de lluceru...
 
   Ena tierra melguerina
de los valles, y les fuentes, 
y los visos, y les llombes, 
fain los dientes de les cimes de cachinos de borrina,
de manadines de palombes, 
y mentantu que la crucien con regüelu d’agasayu, 
en sos campos de tomillo, de reseda y de cantuesu, 
van poniendo selemente los míminos del orbayu, 
van poniendo selemente pomparines de la fuente 
con so bcsu...
 
   La tierrina ye l’aldega 
qu’esparrama por sos eros 
con tenrura amorosiega 
el blancor de les casines y el golor de les mazanes, 
el ñalar de los xilgueros y el reyir de les mocines, 
el bravén de los maízos, y el encantu de les xanes... 
La tierrina ye la fuente, 
que ta siempre marmulando, 
cuando rulla y cuando xuega 
su alcárcele de mofu, que–y adornen les florines 
porque alcuérdasei dacuando 
lo que–y cunten en so brega, 
les dolzures y traxines 
de les moces de la aldega... 
La tierrina ye la rede de sendines de bardiales 
que s’espurren per los llanos 
como ramos de rosales 
baxo palios de mazanos, 
y al tendese peles cumes, les sendines, les sendines 
yá asemeyen dende lexos filerines de gusanos 
ente verdes de Xardines...
 
   Enes noches de cortexos, 
en que s’abren les estrelles como flores d’un alloru, 
fainse d’oru les sendines de campines y de foces, 
y esparrámense per elles 
como en lluvia y como en coru, 
ixuxús de los rapazos y cantares de les moces, 
y enes noches de cortexos, 
los regatos, les pimpanes, les fontanes asturiancs,
baxo l’agua manen oru 
pa cadexos 
de les xanes. 
Y mentantu quc la lluna 
va poniendo nes mazanes la finura polidina 
de so ñacar de llaguna, 
a la vera’l castañéu, 
que de día casi amoria colos sones de la gaita, 
riye’l diañu del xaréu, 
qu’a la xente mete mieu 
cuando aguaita...
 
   Per los picos asturianos, 
ainda suenen en tormenta los clamores soberanos 
que llanciararon los canchales 
per xarales y per poros 
al manda–yos los cristianos 
que estrociasen a los moros. 
Y ainda sabin estos picos 
que mentantu los canchales 
desatábense en torriente de bravures colosales 
arrastrando en estropiciu, toda ruina y toda saña, 
llevantaben los cristianos 
dende’l fondu d’una cueva, 
la custodia de los oros del espíritu d’Espana, 
a les cimes del Auseva. 
Y al falagu de la luna que les mima de sos lluces, 
per los picos más argutos de la escura lexanía, 
vense somes de guerreros,
—con so espada cada soma—
que ripiten les estrof es, sacrosantes entavía, 
que cantaben enes cruces 
cuando alzaben so agonía 
contra Roma...
 
   So’l falagu del misteriu, 
la tierrina faise coru d’ un inmensu monasteriu, 
u los monxes idegales 
que nél riecen santamente, 
son peñascos, son rosales, 
son cristales de la fuente, 
y metanes el clangoru 
que nes hores más profundes allevántase del coru, 
todo surte, todo canta, todo rieza, todo implora, 
tan y mientres que’l misteriu 
con sos didos que rellucen de serenes claridades, 
toca riegos, toca troncos, toca piedres, toca roses, 
y metiéndose enes coses, pon un sen d’eternidades 
en la entraña de les coses...
 
   Y enes llaces mortecines 
que se esparden cola aurora pela rede de sendines, 
y que pacen sos rebaños, 
y que prienden sos espinos, 
entavía fai Asturies enos picos de sos montes, 
tiendes blanques de sos suaños, 
tiendes blanques de sos llinos, 
u emprencipien los caminos p’acutar los horizontes, 
y se funden les espades pa fender los torbolinos...
 
   Y ella sabi qu’en sos sernes 
non hai forcia que l’ataye, 
que na mina de más oros
tien un picu que domine, 
que nel mar de más galernes
tien un faru qu’atalaye, 
que nel alma de más lloros 
tien un cantu que adevine 
y agasaye 
y si a veces se–y alleguen, caminando detrás d’ella
les tres Xanes sos madrines, que donáron–y la gloria,
y cediéron–y la gracia, y entregáron–y’l trabayu,
lo que–y lleven como dones pa qu’aumente sos tesoros
ye un carbúnculu d’estrella,
y una páxina de hestoria,
y una llárima d’orbayu…