---
{"dg-publish":true,"permalink":"/Archivo/(1926) Nel y Flor, Los dos rapazos/","tags":["#Siglo_20","a1926","central","Pepín_de_Pría","escrito","Gijón","poema"]}
---

[link](http://www.araz.net/escritores/garpelae.htm)

Había, fai munchos años,  
erguida, na mesma oriella,  
cerca d’unde faen el cuentu  
del ríu y la mariselva,  
una casa, nin mui moza  
nin tampoco muncho vieya;  
nin mui rica nin mui probe;  
y aunque toda l’aparencia  
yera más bien pa los güeyos  
d’apertura que riqueza,  
nin aquélla yera tanta  
nin yera tan poca ésta  
que los amos non vivieren,  
al estilu de l’aldea,  
como probes, con folgura,  
pos había llechi, mantega,  
un bon samartín colgando  
y guardaos na masera  
tienros molletes de trigu,  
de lo que güey non se preba,  
porque l'abandonu priva  
que se seme n’ista tierra.  
De la miyor ropa blancu  
había un’arca tan llena  
que pa pesllala teníen  
qu’arrodiase sobr’ella...  
Y había ganáu de trabayu,  
y so pocu de reciella,  
y angunes finques, non munches,  
porque la muncha facienda  
pide tamién muncha xente  
pa tar trabayando nella;  
pero non yeren tan poques  
elles, que, pela collecha  
y pel tiempu l’esfoyaza,  
non se quexara la exa  
del carru, y en corredor  
azul no hubiés cada riestra  
que daba gustu, con unes  
panoyes de más d’a tercia.

Pos bono: naquella casa  
que ta del ríu a l’oriella  
entr’humeros, y a la sombra  
que–y da un válagu de fueya,  
con so patín pa l’entrada  
y sos fegures de piedra  
como cabeces de xente  
espetades na pareda,  
hebía una llabradora  
que, si tenía los trenta,  
a cuarenta n’algamaba,  
y pa tudu’l mundu yera  
miyor que vecina, ’rmana;  
más que gatuñada, suelta;  
ensin malicia, ’n sin roña,  
pa los vecinos, atenta;  
cariñosa, pa los neños;  
pa los probes, limosniega.  
Tenía l’estimu de todos,  
y a media nuiche que juera  
llamando’n casa d’algunu,  
lluigo se–y abría la puerta;  
que siempre tevo la suya  
de par en par pa cualquiera.  
Llamábase Lluisa, un nome  
que–y ponxeren ena ilesia,  
y a más por mor de la planta  
tan bona que da isa fueya  
que tantu agüel, y teníala  
ella ’spetá na so güerta.

Yera viuda y tenía un fíu,  
un chaval, guapu que yera:  
de güeyos ñegros y allegres,  
y cuxtre blanca, y guedeya  
ensortiada de rizos  
talos, que cualquiera neña  
diés per unu’n xuramentu  
que non cabiés ena tierra.  
Yera’l tal de bon calter.  
Xamás tevo una quimera  
nin fixo veyura mala  
nin dixo palabra fea.  
Con trece pa catorce años,  
con una risa melguera  
redoblando nuna boca  
roxa como una cereza,  
capaz de sorber d’un besu  
los corazones con ella,  
yera Nel, que lu llamaben  
así, mimu de l’aldea,  
argullu de la so madre  
y encantu de la so neña,  
una tal Florina, flor  
tan guapa como una estrella,  
fía d’una propetaria  
que, ’n dineru y en facienda  
tenía abondo pa comprar  
a mediu pueblu de Nueva.  
En xamás illi cunto–y  
a so Flor, la so querencia,  
nin ella enxamás, a Nel  
dio–y a ’ntender la manera  
con que illi fincaba l’alma,  
ensin quiciais dase cuenta,  
col so galantiar de neñu,  
en corazón d’una neña.  
Y non sabín más los dos,  
que, cuando taben na fiesta,  
el mayor gustu de Nel  
yera topase a so vera,  
y el mayor gustu de Flor  
yera topalu xunta ella.  
Si aportaba que los dos  
topábense nuna ’ndecha,  
Nel, amesoriando espigues,  
chaba’n macón de la neña;  
y Flor diva pelucando  
pel trillu que Nel fixera,  
sin afayar un rincón  
atopadizu na tierra  
como aquilli, nu’stuvieren  
el unu de l’utra cerca.

A cereces subín xuntos,  
qu’esgatilaben a tema  
abrazándose del tueru  
si non tenín escalera;  
mas diba’l varón delantre,  
y detrás, subía la fema;  
y non porque la malicia  
–yos camentás la prudencia,  
si non por facelo ansina,  
y acertaben, pa mio idea,  
q’hai tesoros que tán bien  
escondíos nunde tean.  
¡Pero y al coller la fruta!  
Vamos, la miyor cereza,  
más madura, más xinxona,  
la más dolce, la primera,  
pelábala, Nel, besábala  
y purría–yla a la neña.  
Y al garrala ella, decía–y,  
tan agraecida y tienra:  
—¡Tochón!... ¡Tochón! —y arrimaba  
la fruta a la boca fresca  
con idees de querer  
más besala que comela...  
¡Dichosos díes, fermosos,  
los que tien la primavera  
de la vida! Nellos l’alma  
ñálase allegre y contenta  
en un pielgu de delicies  
que lu enriza l’inocencia,  
y fai que nos corazones  
arrellumando alboreza  
isi dolce amor de neñu  
ensin cruxía, ensin pena,  
y tan cenciellu, que trime  
al besar una cereza.

Así crecín los zagales  
en fermosura y querencia  
cuando un día cho ver Nel  
que Flor, que taba na fiesta,  
quiciais por desimulancia,  
non vieno xunta so vera,  
y q’además,diendo illi  
a cozcase cabo d’ella,  
non–y dió cara, y fuxóse  
a sentase a una pareda,  
xuntino cerque la madre,  
que non taba lloñe viéndola.  
Aquello sepo a Nel  
tan mal, que–y dio una llercia  
igual q’una puñalada  
que–y fisgara la redeña.  
Apropiólo bien la xente,  
y al acabase la fiesta  
y dise todos, a Nel  
vieno Carixa, una vieya,  
diciendo–y:  
—¡Con que plantóte  
la moscarda! Bona piesca,  
que d’argullosa non mete  
la mano pela corexa.  
No–y faes casu. Diviértite  
con otres, reblinca, enrieda,  
toma, Nel, el mio conseyu,  
y agraeceráslu: déxala.  
Y foise la vieya, fiendo  
tamién de gustu una mueca...  
—¡Déxala! falaba Nel,  
¡déxala! ¡dexóme ella!  
y non tou, porque llevómi  
arrastrando l’alma entera.

Y a Flor, d’entós, en nenguna  
devirsión golvieren vela.  
Ni’n persalla nin coida,  
nin mayanza nin andecha,  
ena que tuviera Nel,  
nengunu l’atopó a ella.  
¡Probe rapaz!... ensin alma,  
y teniendo la cabeza  
apiñada de tochures,  
amoriada y como llueca,  
colos güeyos fechos llárimes  
y’l corazón fechu llercia,  
metióse malu na cama  
a morrer...¡Dios lu defienda!