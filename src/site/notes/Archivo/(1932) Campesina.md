---
{"dg-publish":true,"permalink":"/Archivo/(1932) Campesina/","tags":["#Siglo_20","a1932","central","Fabricio","escrito","Gijón","poema"]}
---

[link](https://asturies.com/cavedaynava/campesina.txt)

Neña más polía
non l’hai na quintana,
porque sin porfía
semeya una xana
la mio Rosalía.
 
Pelucando arbeyos,
un día na era
punxe n’ella güeyos
pela vez primera;
y ella acigoñome
de modu y manera
que nuna foguera
d’amor arroxome.
 
Magar nel fonticu
cueye la ferrada,
y da gustu al picu
con una tonada,
fai gorgolitinos
que dexen en nada
a la gargoliada
de los xilguerinos.
 
A la ñeve celos
da pola blancura,
y tien de los cielos
nel mirar pintura,
como ventolina
por sotil y pura
al andar fegura
una palombina.
 
Tien na boca llumes
de flores rosades,
que dan sus arumes
peles alborades;
y en sos mexellines
—roses encarnades—
pósense enlluxades
les escapitines.